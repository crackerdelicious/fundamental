<!DOCTYPE html>
<html lang="th">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <meta name="keywords" content="ความรู้พื้นฐาน,การเงิน,การลงทุน">
    <meta name="viewport" content="width=device-width, initial-scale=1.0">
    <title>บทที่ 2 มาตรฐานการปฏิบัติงานสำหรับผู้ทำหน้าที่ติดต่อกับผู้ลงทุน</title>
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet"
        integrity="sha384-QWTKZyjpPEjISv5WaRU9OFeRpok6YctnYmDr5pNlyT2bRjXh0JMhjY6hW+ALEwIH" crossorigin="anonymous">
    <link rel="stylesheet" href="https://cdn.jsdelivr.net/npm/katex@0.16.11/dist/katex.min.css"
        integrity="sha384-nB0miv6/jRmo5UMMR1wu3Gz6NLsoTkbqJghGIsx//Rlm+ZU03BU6SQNC66uf4l5+" crossorigin="anonymous">
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"
        integrity="sha384-YvpcrYf0tY3lHB60NNkmXc5s9fDVZLESaAA55NDzOxhy9GkcIdslK1eN7N6jIeHz"
        crossorigin="anonymous"></script>
    <script defer src="https://cdn.jsdelivr.net/npm/katex@0.16.11/dist/katex.min.js"
        integrity="sha384-7zkQWkzuo3B5mTepMUcHkMB5jZaolc2xDwL6VFqjFALcbeS9Ggm/Yr2r3Dy4lfFg"
        crossorigin="anonymous"></script>
    <script defer src="https://cdn.jsdelivr.net/npm/katex@0.16.11/dist/contrib/auto-render.min.js"
        integrity="sha384-43gviWU0YVjaDtb/GhzOouOXtZMP/7XUzwPTstBeZFe/+rCMvRwr4yROQP43s0Xk" crossorigin="anonymous"
        onload="renderMathInElement(document.body);"></script>
    <link rel="stylesheet" href="https://fonts.googleapis.com/css2?family=Itim">
    <link rel="stylesheet" href="../../src/css/style.css">
</head>

<body>
    <nav class="navbar bg-body-tertiary sticky-top">
        <div class="container">
            <a class="navbar-brand" href="index.html">กฎระเบียบที่เกี่ยวข้องและการให้คำแนะนำการลงทุนที่เหมาะสม</a>
            <button class="navbar-toggler border-0" type="button" data-bs-toggle="offcanvas"
                data-bs-target="#offcanvasNavbar" aria-controls="offcanvasNavbar" aria-label="Toggle navigation">
                <span class="navbar-toggler-icon"></span>
            </button>
            <div class="offcanvas offcanvas-end" tabindex="-1" id="offcanvasNavbar"
                aria-labelledby="offcanvasNavbarLabel">
                <div class="offcanvas-header">
                    <h5 class="offcanvas-title" id="offcanvasNavbarLabel">สารบัญ</h5>
                    <button type="button" class="btn-close" data-bs-dismiss="offcanvas" aria-label="Close"></button>
                </div>
                <div class="offcanvas-body">
                    <ol class="list-group list-group-numbered list-group-flush text-primary">
                        <li><a href="#section1" class="text-decoration-none">ต้องปฏิบัติหน้าที่หรือให้บริการด้วยความซื่อสัตย์สุจริต</a>
                            <ul>
                                <li><a href="#section1-1" class="text-decoration-none">ต้องไม่กระทำการไปในทางไม่ซื่อสัตย์สุจริต</a></li>
                                <li><a href="#section1-2" class="text-decoration-none">ต้องไม่กระทำการในลักษณะเอาเปรียบผู้ลงทุน หรือแสวงหาประโยชน์ให้แก่ตนเองหรือบุคคลอื่น</a></li>
                            </ul>
                        </li>
                        <li><a href="#section2" class="text-decoration-none">ต้องปฏิบัติหน้าที่ด้วยความรับผิดชอบและรอบคอบเยี่ยงผู้ประกอบวิชาชีพ และปฏิบัติต่อผู้ลงทุนทุกรายอย่างเป็นธรรม ด้วยความเอาใจใส่ ระมัดระวัง รอบคอบ โดยคำนึงถึงประโยชน์ของผู้ลงทุนเป็นสำคัญ</a></li>
                        <li><a href="#section3" class="text-decoration-none">บทลงโทษทางปกครอง</a></li>
                        <li><a href="#section4" class="text-decoration-none">ต้องไม่ปฏิบัติฝ่าฝืนพระราชบัญญัติหลักทรัพย์และตลาดหลักทรัพย์ (ฉบับที่ 5) พ.ศ. 2559 ที่เป็นการกระทำอันไม่เป็นธรรมเกี่ยวกับการซื้อขายหลักทรัพย์ (market misconduct)</a></li>
                        <li><a href="#section5" class="text-decoration-none">ต้องปฏิบัติให้เป็นไปตามหลักเกณฑ์การให้บริการซื้อขายผลิตภัณฑ์ในตลาดทุน โดยลูกค้ายินยอมให้ตัดสินใจซื้อขายหลักทรัพย์/สัญญาซื้อขายล่วงหน้าแทนลูกค้าในขอบเขตที่จำกัด (discretionary account)</a></li>
                    </ol>
                </div>
            </div>
        </div>
    </nav>
    <div class="container-lg">
        <div class="row my-5">
            <h1 class="text-primary">บทที่ 2 มาตรฐานการปฏิบัติงานสำหรับผู้ทำหน้าที่ติดต่อกับผู้ลงทุน</h1>
            <p><span class="ps-5">ในการติดต่อหรือให้บริการของผู้ประกอบธุรกิจหลักทรัพย์นั้น ผู้ประกอบธุรกิจต้องใช้พนักงานหรือบุคคลที่ได้รับความเห็นชอบจากสำนักงานคณะกรรมการ ก.ล.ต. ในการทำหน้าที่วิเคราะห์ ให้คำแนะนำการลงทุน หรือวางแผนการลงทุนแก่ลูกค้า ซึ่งบุคคลดังกล่าวถือได้ว่า มีความสำคัญอย่างมากในตลาดทุนเพราะเป็นผู้ที่จะต้องเข้าถึงลูกค้าโดยตรง ดังนั้น หากนักวิเคราะห์การลงทุน ผู้วางแผนการลงทุน และผู้แนะนำการลงทุน มีความรู้ความเข้าใจในหน้าที่ของตนได้ดีแล้ว ก็จะเป็นการส่งเสริมการพัฒนาของตลาดทุนรวมทั้งทำให้การปฏิบัติงานของบุคคลดังกล่าวมีความสมบูรณ์ และสร้างความประทับใจต่อลูกค้าด้วย</span></p>
            <p><span class="ps-5">เพื่อประโยชน์ของลูกค้า/ผู้ลงทุนในการได้รับบริการที่ดี เป็นธรรม และไม่ถูกเอารัดเอาเปรียบและเพื่อประโยชน์ของผู้ติดต่อกับผู้ลงทุนเองในการมีแนวทางการปฏิบัติงานที่ดี สำนักงานคณะกรรมการ ก.ล.ต. ได้กำหนดหลักเกณฑ์หรือมาตรฐานการปฏิบัติงานสำหรับนักวิเคราะห์การลงทุน ผู้วางแผนการลงทุน และผู้แนะนำการลงทุน ดังนี้</span></p>
            <div id="section1">
                <h2 class="text-primary">ต้องปฏิบัติหน้าที่หรือให้บริการด้วยความซื่อสัตย์สุจริต</h2>
                <div id="section1-1">
                    <h3 class="text-primary">ต้องไม่กระทำการไปในทางไม่ซื่อสัตย์สุจริต</h3>
                    <div class="ps-3">
                        <ol class="ps-5">
                            <li>ต้องไม่กระทำการโดยมิชอบต่อทรัพย์สินของผู้ลงทุน เช่น ยักยอก หลอกลวง หรือฉ้อโกงทรัพย์สินของผู้ลงทุน เป็นต้น</li>
                            <li>ต้องไม่เปิดบัญชีซื้อขายโดยใช้ชื่อและลงลายมือของบุคคลอื่น และใช้บัญชีดังกล่าวซื้อขายเพื่อตนเอง (กรณีนี้เป็นนำหลักฐานของบุคคลอื่นมาเปิดบัญชี ทั้งที่แท้จริงแล้วบัญชีดังกล่าวเป็นของนักวิเคราะห์การลงทุน ผู้วางแผนการลงทุน และผู้แนะนำการลงทุน จึงเป็นการกระทำที่ไม่ซื่อสัตย์สุจริต เนื่องจากปลอมเป็นบุคคลอื่น)</li>
                            <li>ต้องไม่นำทรัพย์สินหรือข้อมูลของบริษัทหลักทรัพย์หรือผู้ลงทุน เช่น software หรือข้อมูลของผู้ลงทุน ไปใช้เพื่อประโยชน์ส่วนตนหรือบุคคลอื่นโดยไม่ได้รับอนุญาตจากบริษัท เป็นตัน</li>
                        </ol>
                    </div>
                    <h4 class="text-primary">ตัวอย่างพฤติกรรมที่พิจารณาว่าไม่ได้ปฏิบัติหน้าที่หรือให้บริการด้วยความซื่อสัตย์สุจริต</h4>
                    <p class="m-0"><span class="ps-5 fw-bold">ตัวอย่าง 1</span> ต้องไม่กระทำการโดยมิชอบต่อทรัพย์สินของผู้ลงทุน</p>
                    <p><span class="ps-5">นางสาววดีดูแลบัญชีลูกค้าชาวต่างประเทศที่ลงทุนในหลักทรัพย์เพื่อหวังเงินปันผล ซึ่งต้องซื้อหลักทรัพย์สำหรับบุคคลต่างด้าวเป็นผู้ถือ แต่เนื่องจากลูกค้าชาวต่างประเทศซื้อหลักทรัพย์ดังกล่าวไม่ตรงกับสัญชาติ โดยถือหลักทรัพย์ในฐานะสัญชาติไทย ทำให้ไม่สามารถรับเงินปันผลได้ นางสาววดีจึงให้ความช่วยเหลือโดยหาบัญชีลูกค้าในความดูแลมารับโอนหลักทรัพย์ดังกล่าวเพื่อรับเงินปันผล เมื่อลูกค้าได้รับเงินปันผลแล้วจึงโอนหลักทรัพย์ดังกล่าวคืน โดยให้ลูกค้าลงนามในแบบขอโอนย้ายหลักทรัพย์ไว้ล่วงหน้าโดยไม่กรอกข้อมูล ครั้งแรกลูกค้าได้รับเงินปันผลและมีการโอนหลักทรัพย์คืนในบัญชี ต่อมานางสาววดีดำเนินการเช่นเดียวกัน แต่มิได้นำส่งเงินปันผลให้ลูกค้า และกลับโอนหลักทรัพย์ดังกล่าวมาเข้าบัญชีซื้อขายของตนเองและลูกค้าอีกรายซึ่งเป็นญาติ แล้วขายหลักทรัพย์ดังกล่าว การกระทำของนางสาววดี พิจารณาได้ว่าเป็นการกระทำการโดยมิชอบต่อทรัพย์สินของผู้ลงทุน เข้าข่ายเป็นการปฏิบัติหน้าที่ด้วยความไม่ซื่อสัตย์สุจริต</span></p>
                    <p><span class="ps-5">กรณีนี้นางสาววดีควรแนะนำลูกค้าชาวต่างประเทศตั้งแต่เปิดบัญชีซื้อขายหลักทรัพย์เกี่ยวกับลักษณะการซื้อขายหลักทรัพย์ในประเทศไทย และควรทราบความประสงค์ของลูกค้าที่ต้องการลงทุนในหลักทรัพย์เพื่อรับเงินปันผล เพื่อให้คำแนะนำที่ถูกต้องเหมาะสม นอกจากนี้ ต้องไม่ยินยอมให้ลูกค้าลงนามในแบบฟอร์มต่างๆ โดยไม่กรอกข้อมูลไว้ก่อน</span></p>
                    <p class="m-0"><span class="ps-5 fw-bold">ตัวอย่าง 2</span> ต้องไม่กระทำการโดยมิชอบต่อทรัพย์สินของผู้ลงทุน</p>
                    <p><span class="ps-5">นายเฉลิมได้ซื้อขายหลักทรัพย์และสัญญาซื้อขายล่วงหน้าในบัญชีลูกค้า แล้วจัดทำรายงานแสดงรายการซื้อขายหลักทรัพย์อันเป็นเท็จ เพื่ออำพรางลูกค้าว่าได้มีการซื้อขายหุ้นตามที่ลูกค้าสั่ง แต่ระบบ ATS มีปัญหา ทั้งที่ไม่ปรากฏรายการซื้อขายหลักทรัพย์ตามที่ลูกค้าสั่งแต่อย่างใด และได้ลวงลูกค้าให้ถอนเงินหลักประกันจากบัญชีซื้อขายสัญญาซื้อขายล่วงหน้า เพื่อโอนเงินเข้าบัญชี ATS ให้สอดคล้องกับรายการที่ได้จัดทำขึ้น รวมทั้งได้ดำเนินการโอนเงินที่ลูกค้านำฝากเข้าบัญชีบริษัท เพื่อชำระค่าซื้อหลักทรัพย์และเพื่อเป็นหลักประกันในการซื้อขายสัญญาซื้อขายล่วงหน้า ไปเข้าบัญชีของลูกค้ารายอื่นที่นายเฉลิมได้ขอยืมใช้บัญชี เพื่อประโยชน์ของบุคคลอื่นหรือตนเอง การกระทำของนายเฉลิมพิจารณาได้ว่าเป็นการกระทำโดยมิชอบต่อทรัพย์สินของผู้ลงทุน และนำทรัพย์สินของผู้ลงทุนไปใช้ประโยชน์โดยมิชอบ</span></p>
                    <p><span class="ps-5">กรณีนี้นายเฉลิมได้อาศัยความไว้ใจของลูกค้าหลายรายที่ติดต่อรู้จักกันเป็นเวลานาน โดยวางแผนอย่างเป็นขั้นตอนและมีการปิดบังอำพรางเพื่อไม่ให้ลูกค้าทราบ</span></p>
                    <p class="m-0"><span class="ps-5 fw-bold">ตัวอย่าง 3</span> ต้องไม่กระทำการโดยมิชอบต่อทรัพย์สินของผู้ลงทุน</p>
                    <p><span class="ps-5">นางสาวทิพย์ ได้นำใบคำสั่งที่ลูกค้าหลายรายได้ลงนามลอยไว้ไปใช้เพื่อประโยชน์ของตนเอง ในการสั่งขายกองทุนและโอนหลักทรัพย์ในบัญชีของลูกค้าไปยังบัญชีลูกค้าอื่นที่ตนเองมีความเกี่ยวข้อง โดยนางสาวทิพย์ได้ระบุหมายเลขโทรศัพท์ซึ่งไม่ใช่หมายเลขโทรศัพท์ของลูกค้าผู้โอนที่อยู่ในระบบของบริษัทลงในใบคำขอโอนหลักทรัพย์และใบคำสั่งขายกองทุน เพื่อให้เจ้าหน้าที่ฝ่ายปฏิบัติการของบริษัทยืนยันรายการโอนและรายการสั่งขายกองทุนไปยังหมายเลขดังกล่าวหลายครั้ง นอกจากนี้ นางสาวทิพย์ยังได้ลงลายมือชื่อเป็นผู้จัดการสาขา เพื่ออนุมัติรายการดังกล่าวด้วย การกระทำของนางสาวทิพย์พิจารณาได้ว่าเป็นการกระทำโดยมิชอบต่อทรัพย์สินของผู้ลงทุน</span></p>
                    <p class="m-0"><span class="ps-5 fw-bold">ตัวอย่าง 4</span> ต้องไม่เปิดบัญชีโดยใช้ชื่อและลงลายมือชื่อของบุคคลอื่น และใช้บัญชีดังกล่าวซื้อขายเพื่อตนเอง</p>
                    <p><span class="ps-5">นายผ่องได้ขอเปิดบัญชีซื้อขายในชื่อของพี่สาว โดยนำเอกสารมาจากพี่สาว และเป็นผู้ลงลายมือชื่อในเอกสารการเปิดบัญชีในนามของพี่สาว ต่อมานายผ่องได้ใช้บัญชีดังกล่าวซื้อขายหลักทรัพย์เพื่อตนเองรวมทั้งลงนามในเอกสารรายงานการส่งคำสั่งซื้อขายหลักทรัพย์ (F8) เพื่อเป็นการอำพรางต่อบริษัทว่าพี่สาวมาสั่งซื้อขายที่ห้องค้าของบริษัท โดยพี่สาวรับรู้การกระทำดังกล่าว การกระทำของนายผ่องพิจารณาได้ว่าเป็นการเปิดบัญชีโดยใช้ชื่อของบุคคลอื่น และใช้บัญชีดังกล่าวซื้อขายเพื่อตนเองเป็นการกระทำที่ไม่ซื่อสัตย์ สุจริต</span></p>
                    <p class="m-0"><span class="ps-5 fw-bold">ตัวอย่าง 5</span> ต้องไม่นำทรัพย์สินอื่นของบริษัทหลักทรัพย์ที่ไม่ใช่ทรัพย์สินทั่วไปไปใช้ประโยชน์</p>
                    <p><span class="ps-5">นายชัยวัฒน์มีปัญหากับทีมการตลาดและวางแผนที่จะย้ายไปทำงานที่บริษัทหลักทรัพย์อื่น ในระหว่างพิจารณาเอกสารคำขอเปิดบัญชีของลูกค้า (application form) เพื่อทำความรู้จักลูกค้าและเสนออนุมัติเปิดบัญชี นายชัยวัฒน์ได้นำข้อมูลของลูกค้าไปให้เพื่อนที่เป็นผู้แนะนำการลงทุนที่บริษัทหลักทรัพย์อื่นใช้ในการชักชวนให้ลูกค้าเปิดบัญชีโดยลูกค้าไม่ได้ยินยอม และนำใบคำขอเปิดบัญชีพร้อมหลักฐานประกอบออกไปจากบริษัทโดยไม่ได้รับอนุญาต การกระทำของนายชัยวัฒน์พิจารณาได้ว่าเป็นการนำทรัพย์สินของบริษัทหลักทรัพย์ไปใช้ประโยชน์โดยไม่ได้รับอนุญาต</span></p>
                    <p><span class="ps-5">กรณีนี้ข้อมูลของลูกค้า เป็นทรัพย์สินที่มีความสำคัญและเป็นความลับทางธุรกิจ ซึ่งบริษัทหลักทรัพย์ต้องลงทุนและใช้ความพยายามให้ได้มาซึ่งลูกค้า ในส่วนของลูกค้าก็ได้ให้ความไว้วางใจว่าบริษัทหลักทรัพย์จะรักษาข้อมูลดังกล่าวไว้ใช้เพื่อประโยชน์ของลูกค้า ดังนั้น ผู้ที่ได้ทราบข้อมูลของลูกค้า ทั้งบริษัทหลักทรัพย์และพนักงานของบริษัทหลักทรัพย์ รวมถึง ผู้แนะนำการลงทุนต้องให้ความสำคัญและตระหนักถึงหน้าที่ในการเก็บรักษาข้อมูลของลูกค้า</span></p>

                </div>
                <div id="section1-2">
                    <h3 class="text-primary">ต้องไม่กระทำการในลักษณะเอาเปรียบผู้ลงทุนหรือแสวงหาประโยชน์ให้แก่ตนเองหรือบุคคลอื่น</h3>
                    <div class="ps-3">
                        <ol class="ps-5">
                            <li>ไม่ใช้บัญชีซื้อขายหลักทรัพย์/สัญญาซื้อขายล่วงหน้าของผู้ลงทุน ซื้อขายหลักทรัพย์/สัญญาซื้อขายล่วงหน้าเพื่อตนเองหรือบุคคลอื่น ไม่ว่าเจ้าของบัญชีจะรู้เห็นหรือยินยอมหรือไม่ก็ตาม</li>
                            <li>ไม่วิเคราะห์ ชักชวนหรือให้คำแนะนำในลักษณะที่เป็นการกระตุ้น ยุยงหรือสนับสนุนให้ผู้ลงทุนทำธุรกรรมบ่อยครั้ง (churning)</li>
                            <li>ไม่เบียดบังหรือไม่แสวงหาผลประโยชน์จากผู้ลงทุนโดยอาศัยโอกาสในการปฏิบัติงาน เช่น ต้องไม่เรียกเก็บหรือรับค่าธรรมเนียมหรือค่าตอบแทนจากผู้ลงทุนนอกเหนือจากที่ต้องชำระต่อบริษัทหลักทรัพย์เสนอขายหุ้นนอกตลาดหรือหุ้นที่เสนอขายต่อประชาชนครั้งแรก (IPO) โดยเรียกเก็บส่วนแบ่งจากการซื้อขายหรือส่วนแบ่งจากการเสนอขายหุ้น ต้องไม่ซื้อหรือขายหลักทรัพย์ก่อนที่บทวิเคราะห์การลงทุนในหลักทรัพย์ดังกล่าวได้ถูกเผยแพร่แก่ผู้ลงทุนไปแล้วไม่น้อยกว่าสามวันทำการ เป็นต้น</li>
                            <li>ไม่ดำเนินการซื้อขายหลักทรัพย์/สัญญาซื้อขายล่วงหน้าแก่ผู้ลงทุนตามลำดับก่อนหลัง เพื่อหาประโยชน์หรือเป็นการเอาเปรียบผู้ลงทุน เว้นแต่ผู้ลงทุนได้กำหนดเงื่อนไขการซื้อขายหลักทรัพย์/สัญญาซื้อขายล่วงหน้าไว้เป็นอย่างอื่นอย่างชัดเจน</li>
                        </ol>
                    </div>
                    <h4 class="text-primary">ตัวอย่างพฤติกรรมที่พิจารณาว่าเป็นการกระทำในลักษณะเอาเปรียบผู้ลงทุน หรือแสวงหาประโยชน์ ให้แก่ตนเองหรือบุคคลอื่น</h4>
                    <p class="m-0"><span class="ps-5 fw-bold">ตัวอย่าง 1</span> ต้องไม่ใช้บัญชีซื้อขายหลักทรัพย์/สัญญาซื้อขายล่วงหน้าของผู้ลงทุน ซื้อขายหลักทรัพย์/สัญญาซื้อขายล่วงหน้าเพื่อตนเองหรือบุคคลอื่น</p>
                    <p><span class="ps-5">นางสาวต้องจิตขอทำรายการโอนย้ายรายการเข้า error port ของบริษัทหลักทรัพย์ บริษัทหลักทรัพย์จึงฟังเทปเพื่อสอบทานว่าเป็นรายการที่ส่งคำสั่งผิดพลาดจริง แต่บริษัทหลักทรัพย์กลับไม่พบที่มาของคำสั่งจึงขยายผลการสุ่มตรวจสอบที่มาของคำสั่งจากลูกค้าเจ้าของบัญชี และพบว่าไม่พบที่มาของคำสั่งจากลูกค้าเจ้าของบัญชีเลย แต่นางสาวต้องจิตรับคำสั่งซื้อขายหลักทรัพย์จากเพื่อนพนักงานคนหนึ่ง ทั้งที่เป็นคำสั่งของเพื่อนและของบุคคลอื่นสั่งผ่านเพื่อน เพื่อให้นางสาวต้องจิตส่งคำสั่งดังกล่าวในบัญชีลูกค้า อีกทั้งยังพบบทสนทนาที่แสดงว่านางสาวต้องจิตเป็นคนกลางจัดการเรื่องการรับและจ่ายเงินเพื่อชำระค่าซื้อขายหลักทรัพย์ในบัญชีลูกค้าที่บุคคลอื่นเป็นผู้สั่ง การกระทำของนางสาวต้องจิตพิจารณาได้ว่าเป็นการใช้บัญชีซื้อขายหลักทรัพย์ของผู้ลงทุนซื้อขายหลักทรัพย์เพื่อบุคคลอื่น</span></p>
                    <p class="m-0"><span class="ps-5 fw-bold">ตัวอย่าง 2</span> ต้องไม่ใช้บัญชีซื้อขายหลักทรัพย์/สัญญาซื้อขายล่วงหน้าของผู้ลงทุน ซื้อขายหลักทรัพย์/สัญญาซื้อขายล่วงหน้าเพื่อตนเองหรือบุคคลอื่น</p>
                    <p><span class="ps-5">นายไชย ซึ่งเป็นผู้แนะนำการลงทุนกับลูกค้าซึ่งเป็นเพื่อนเรียนปริญญาตรีมาด้วยกัน ลูกค้ารายนี้ชอบลงทุนในลักษณะเก็งกำไรหลักทรัพย์ที่มีราคาต่ำกว่า 1 บาท โดยตั้งซื้อในราคาต่ำกว่าราคาปิดช่วงเย็นหลังตลาดปิดทำการ และให้นายไชยตั้งขายในราคาเพิ่มขึ้นอีกเล็กน้อยหากซื้อได้ จากการสุ่มตรวจสอบหลักทรัพย์ที่ติด turnover list บริษัทหลักทรัพย์พบที่มาของคำสั่งจากลูกค้าเพียงร้อยละ 30 และพบบทสนทนาในลักษณะที่นายไชยเพิ่มจำนวนซื้อขายหลักทรัพย์ของตนเองรวมกับจำนวนที่ลูกค้าสั่ง เช่น "ของเอ็ง 3 ล้านเหรอของข้าอีกล้านนึงแล้วกัน เป็น 4 ล้าน ไม้ใหญ่เลยนะเนี่ย" ซึ่งตรงกับ daily trade ที่มีคำสั่งซื้อหลักทรัพย์ดังกล่าวจำนวน 4 ล้านหุ้นในวันดังกล่าว การกระทำของนายไชยนอกจากจะบันทึกที่มาของคำสั่งจากลูกค้าไม่ครบถ้วนแล้ว ยังเป็นการใช้บัญชีซื้อขายหลักทรัพย์ของผู้ลงทุน ซื้อขายหลักทรัพย์เพื่อตนเองอีกด้วย</span></p>
                    <p class="m-0"><span class="ps-5 fw-bold">ตัวอย่าง 3</span> ต้องไม่ใช้บัญชีของผู้ลงทุนซื้อขายสัญญาซื้อขายล่วงหน้าเพื่อตนเอง</p>
                    <p><span class="ps-5">นายวสันต์ผู้แนะนำการลงทุนเคยรับมอบหมายจากน้องสาวในการซื้อขายสัญญาซื้อขายล่วงหน้าโดยใช้เงินของครอบครัวมาดำเนินการเพื่อหารายได้เพิ่มแก่ครอบครัว แต่ปรากฏว่าการซื้อขายมีผลขาดทุนมากกว่ากำไร น้องสาวของนายวสันต์จึงร้องเรียนบริษัทหลักทรัพย์ ทำให้นายวสันต์ได้รับการลงโทษแต่เนื่องจากนายวสันต์มีแนวคิดว่าการเป็นผู้แนะนำการลงทุนเป็นวิธีที่จะได้ข้อมูลและส่งคำสั่งซื้อขาย ได้สะดวกกว่าการเป็นผู้ลงทุน นายวสันต์จึงติดต่อนางวรมาลี เพื่อนที่คุ้นเคยให้มาเปิดบัญชีและรับจะสั่งซื้อขายแทน โดยได้ขอ username และ password จากนางวรมาลีเพื่อส่งคำสั่งให้ทาง internet ส่วนเงินค่าซื้อขายนายวสันต์เป็นผู้รับผิดชอบเองทั้งหมด ซึ่งลูกค้าอนุญาต ต่อมาบริษัทหลักทรัพย์ได้ตรวจสอบเรื่องการส่งคำสั่งในบัญชี internet ด้วยเครื่องคอมพิวเตอร์ที่ผู้แนะนำการลงทุนใช้ในการส่งคำสั่ง (ตรวจ IP Address) พบว่านายวสันต์ใช้เครื่องคอมพิวเตอร์ของบริษัทส่งคำสั่งซื้อขายสัญญาซื้อขายล่วงหน้าในบัญชีสัญญาซื้อขายล่วงหน้าของนางวรมาลีทาง internet ซึ่งนายวสันต์ยอมรับว่ารายการซื้อขายสัญญาซื้อขายล่วงหน้าในบัญชีนางวรมาลีทั้งหมดเป็นของนายวสันต์เอง การกระทำของนายวสันต์จึงพิจารณาได้ว่าเป็นการใช้บัญชีซื้อขายสัญญาซื้อขายล่วงหน้าของผู้ลงทุน ซื้อขายสัญญาซื้อขายล่วงหน้าเพื่อตนเอง</span></p>
                    <p class="m-0"><span class="ps-5 fw-bold">ตัวอย่าง 4</span> ต้องไม่ใช้บัญชีซื้อขายหลักทรัพย์ของผู้ลงทุน ซื้อขายหลักทรัพย์ให้ลูกค้าอีกรายเมื่อการเปิดบัญชียังไม่มีผลสมบูรณ์</p>
                    <p><span class="ps-5">ผู้แนะนำการลงทุนรายนางสาวศิริรัตน์ได้รับฝากซื้อหลักทรัพย์ให้นางสาววิจิตราที่อยู่ระหว่างขอเปิดบัญชีหลักทรัพย์ โดยฝากลูกค้าที่อยู่ในความดูแลของนางสาวศิริรัตน์ซื้อหลักทรัพย์ดังกล่าวให้ ต่อมานางสาววิจิตราได้รับอนุมัติเปิดบัญชีหลักทรัพย์ จึงขอให้นางสาวศิริรัตน์โอนหลักทรัพย์ที่ฝากซื้อเข้าบัญชีหลักทรัพย์ของตน แต่ปรากฏว่าเจ้าของบัญชีหลักทรัพย์ที่นางสาวศิริรัตน์ฝากซื้อได้ขายหลักทรัพย์ดังกล่าว แล้วทั้งหมดนางสาวศิริรัตน์จึงไปฝากให้เพื่อนที่เป็นลูกค้าบริษัทหลักทรัพย์อื่นซื้อหลักทรัพย์และโอนเข้าบัญชีหลักทรัพย์ของนางสาววิจิตราเพื่อคืนหลักทรัพย์ที่รับฝากซื้อไว้ การกระทำของนางสาวศิริรัตน์พิจารณาได้ว่าเป็นการใช้บัญชีหลักทรัพย์ของผู้ลงทุน ซื้อขายหลักทรัพย์เพื่อบุคคลอื่น</span></p>
                    <p class="m-0"><span class="ps-5 fw-bold">ตัวอย่าง 5</span> ต้องไม่แสวงหาผลประโยชน์จากผู้ลงทุนโดยอาศัยโอกาสในการปฏิบัติงาน</p>
                    <p><span class="ps-5">นายประกิตซื้อขายหลักทรัพย์ในบัญชีของลูกค้ามาเป็นเวลากว่า 3 ปี เนื่องจากทราบว่าลูกค้าไม่ตรวจสอบบัญชีซื้อขายหลักทรัพย์ และเมื่อมีผลขาดทุนหรือมีการชำระค่าซื้อหลักทรัพย์ นายประกิตก็จะฝากเงินเข้าบัญชีของลูกค้า รวมทั้งได้ขอใช้บัญชีลูกค้าเพื่อซื้อขายหลักทรัพย์เพื่อตนเอง โดยหวังรายได้จากค่านายหน้าซื้อขายหลักทรัพย์ ทำให้ลูกค้าเกิดความเสียหาย 2-3 ล้านบาท นอกจากนี้ ยังได้แจ้งลูกค้าว่าได้สิทธิจองซื้อหลักทรัพย์เพิ่มทุนที่ให้สิทธิแก่ผู้ถือหุ้นเดิม ทั้งที่ไม่มีหลักทรัพย์นั้นในบัญชีลูกค้าแล้ว โดยให้ลูกค้าโอนเงินเข้าบัญชีของลูกค้าเพื่อจองซื้อ แต่กลับนำเงินดังกล่าวไปซื้อขายหลักทรัพย์ของตนเองการกระทำของนายประกิตพิจารณาได้ว่ามีการปฏิบัติหน้าที่โดยไม่ซื่อสัตย์สุจริต และนำทรัพย์สินของผู้ลงทุนไปใช้ประโยชน์โดยมิชอบ รวมทั้งใช้บัญชีของผู้ลงทุนซื้อขายหลักทรัพย์เพื่อตนเองด้วย</span></p>
                    <p class="m-0"><span class="ps-5 fw-bold">ตัวอย่าง 6</span> ต้องไม่แสวงหาผลประโยชน์จากผู้ลงทุนโดยอาศัยโอกาสในการปฏิบัติงาน</p>
                    <p><span class="ps-5">นายสนธยารับดูแลบัญชีซื้อขายหลักทรัพย์ให้ลูกค้า โดยใช้ password ที่ลูกค้ามอบให้ในการส่งคำสั่งซื้อขายในบัญชีอินเทอร์เน็ต และได้ส่งคำสั่งซื้อขายหลักทรัพย์ของตนเองและบุคคลอื่นในบัญชีของลูกค้า รวมทั้งมีการกู้ยืมเงินมาใช้เพื่อดำเนินการดังกล่าวโดยที่นายสนธยาเป็นตัวกลางในการรับจ่ายเงินซึ่งนายสนธยากระทำการดังกล่าวอย่างต่อเนื่องตั้งแต่ลูกค้าเปิดบัญชีและมีการซื้อขายเป็นมูลค่ามากกว่า 800 ล้านบาท ในช่วงระยะเวลา 6 เดือน ส่งผลให้นายสนธยาได้รับประโยชน์จากค่าตอบแทน (incentives) ในสัดส่วนที่สูงมาก การกระทำของนายสนธยาพิจารณาได้ว่ามีการปฏิบัติหน้าที่โดยไม่ซื่อสัตย์สุจริตและแสวงหาผลประโยชน์จากผู้ลงทุนโดยอาศัยโอกาสในการปฏิบัติงาน รวมทั้งได้ใช้บัญชีผู้ลงทุนซื้อขายหลักทรัพย์เพื่อตนเองหรือบุคคลอื่น และยุ่งเกี่ยวกับทรัพย์สินของผู้ลงทุนด้วย</span></p>
                    <p class="m-0"><span class="ps-5 fw-bold">ตัวอย่าง 7</span> ต้องไม่แสวงหาผลประโยชน์จากผู้ลงทุนโดยอาศัยโอกาสในการปฏิบัติงาน</p>
                    <p><span class="ps-5">นางสาวมัณทิตาได้ตกลงกับลูกค้าว่าในช่วงที่ลูกค้าไปทำงานต่างประเทศ จะขายหลักทรัพย์ที่มีอยู่ในบัญชีจำนวน 9 หลักทรัพย์ คิดเป็นมูลค่ากว่า 9 แสนบาท เมื่อมีกำไรส่วนการซื้อหลักทรัพย์เพิ่ม ลูกค้าจะตัดสินใจเอง แต่นางสาวมัณทิตาได้ตัดสินใจซื้อและขายหลักทรัพย์ในบัญชีของลูกค้า รวมถึงได้สั่งขายหลักทรัพย์ที่มีอยู่เดิมในบัญชีของลูกค้า เพื่อหักกลบผลขาดทุนที่เกิดจากการตัดสินใจซื้อขายหลักทรัพย์แทนลูกค้า เมื่อลูกค้าพบว่าหลักทรัพย์ที่มีอยู่เดิมหายไป นางสาวมัณทิตาแจ้งข้อมูลเท็จแก่ลูกค้าว่าได้ขายหลักทรัพย์แล้วนำเงินที่ได้จากการขายหลักทรัพย์ดังกล่าวโอนไปเป็นหลักประกันในบัญชีซื้อขายหลักทรัพย์ของลูกค้า ในช่วงที่ลูกค้าไปทำงานต่างประเทศนางสาวมัณทิตาได้ซื้อขายหลักทรัพย์ในบัญชีลูกค้าในลักษณะ day trade ต่อเนื่อง 25 วันทำการ มูลค่าซื้อขายประมาณ 109 ล้านบาท ทำให้นางสาวมัณทิตาได้รับ ค่าตอบแทนจากการซื้อขายหลักทรัพย์ (incentives) เพิ่มขึ้นอย่างมีนัยสำคัญ เนื่องจากนางสาวมัณทิตามีบัญชีลูกค้าในความดูแลน้อย การกระทำของนางสาวมัณทิตาพิจารณาได้ว่า เป็นการรับมอบหมายจากผู้ลงทุนในการตัดสินใจซื้อขายหลักทรัพย์แทนผู้ลงทุน และนำทรัพย์สินของผู้ลงทุนไปใช้ประโยชน์โดยมิชอบรวมทั้งเป็นการแสวงหาผลประโยชน์จากผู้ลงทุนโดยอาศัยโอกาสในการปฏิบัติงาน</span></p>
                    <p class="m-0"><span class="ps-5 fw-bold">ตัวอย่าง 8</span> ต้องไม่แสวงหาผลประโยชน์จากผู้ลงทุนโดยอาศัยโอกาสในการปฏิบัติงาน</p>
                    <p><span class="ps-5">นายปาณาติดต่อชักชวนและเสนอขายหุ้นที่อ้างว่าอยู่ระหว่างการเสนอขายต่อประชาชนครั้งแรก (IPO) และหุ้นนอกตลาดของบริษัทมหาชนแห่งหนึ่งโดยอ้างว่าจะเข้าจดทะเบียนซื้อขายในตลาดหลักทรัพย์ฯ ให้แก่ลูกค้าหลายราย โดยที่ไม่มีหุ้นดังกล่าวอยู่จริง โดยที่นายปาณาเรียกเก็บส่วนแบ่งจากการเสนอขายแต่หุ้นดังกล่าวไม่ได้ขออนุญาตเสนอขายหลักทรัพย์และไม่ได้เข้าจดทะเบียนในตลาดหลักทรัพย์แห่งประเทศไทยตามคำกล่าวอ้าง ทำให้ลูกค้าได้รับความเสียหายจากการจ่ายเงินค่าซื้อหุ้นแล้ว แต่ไม่ได้หุ้น</span></p>
                </div>
            </div>
            <div id="section2">
                <h2 class="text-primary">ต้องปฏิบัติหน้าที่ด้วยความรับผิดชอบและรอบคอบเยี่ยงผู้ประกอบวิชาชีพ และปฏิบัติต่อผู้ลงทุนทุกรายอย่างเป็นธรรม ด้วยความเอาใจใส่ ระมัดระวัง รอบคอบ โดยคำนึงถึงประโยชน์ของผู้ลงทุนเป็นสำคัญ</h2>
                <div class="ps-3">
                    <ol class="ps-5">
                        <li>ต้องไม่แสดงข้อมูลหรือเอกสารในเรื่องที่สำคัญไม่ตรงต่อความจริงที่มีผลกระทบต่อลูกค้า ผู้ลงทุนบริษัทหลักทรัพย์ หรือทางการอย่างร้ายแรง เช่น</li>
                        <ol>
                            <li>ต้องไม่เปิดเผยหรือเผยแพร่ข้อมูลหรือเอกสารอันเป็นเท็จที่อาจทำให้สำคัญผิด หรือ ต้องไม่ปกปิดข้อความจริงหรือข้อมูลที่ควรบอกอันเป็นสาระสำคัญต่อผู้ลงทุน ผู้ถือหุ้น บริษัท หลักทรัพย์ หรือทางการ เช่น ต้องไม่ปกปิดข้อมูลหรือยื่นเอกสารอันเป็นเท็จ ในการขอ ความเห็นชอบเป็นบุคลากรในธุรกิจตลาดทุนต่อสำนักงานคณะกรรมการ ก.ล.ต. เป็นต้น</li>
                            <li>ต้องไม่ปกปิดข้อมูลหรือยื่นเอกสารอันเป็นเท็จต่อบริษัทหลักทรัพย์เพื่อช่วยเหลือผู้ลงทุน เช่น ต้องไม่ปกปิด ตกแต่งข้อมูล เพื่อเปิดบัญชีหรือเพื่อให้ได้รับอนุมัติวงเงินเพิ่ม หรือ ต้องไม่นำเอกสาร bank statement ชุดเดียวกัน เพื่อใช้ประกอบในการยื่นขอวงเงินต่อบริษัท ให้ผู้ลงทุนหลายราย เป็นต้น</li>
                            <li>ต้องไม่ให้ข้อมูลที่ไม่ครบถ้วนหรือไม่ตรงต่อความจริง เพื่อปกปิดผู้ลงทุน หรือเพื่อช่วยเหลือ ผู้กระทำผิดต่อลูกค้า ผู้ลงทุน บริษัทหลักทรัพย์ หรือทางการ</li>
                        </ol>
                        <li>ต้องจัดทำ KYC/CDD (know your customer/customer due diligence) ให้ปรากฏผู้รับประโยชน์ที่แท้จริง หรือมีเหตุสงสัยให้ต้องทำ enhanced KYC/CDD หรือต้องจัดทำ KYC/CDD หรือ suitability ของผู้ลงทุนให้ครบถ้วน</li>
                        <li>ต้องไม่จัดหาบุคคลอื่นที่เกี่ยวข้องหรือมีความสัมพันธ์ที่เกี่ยวข้อง (nominee) เพื่อเปิดบัญชีซื้อขายหลักทรัพย์/สัญญาซื้อขายล่วงหน้า หรือต้องไม่จัดหาบัญชีของผู้ลงทุนให้บุคคลอื่นเพื่อใช้ซื้อขายหลักทรัพย์/สัญญาซื้อขายล่วงหน้า</li>
                        <li>ต้องไม่ให้ความช่วยเหลือผู้ลงทุนให้ซื้อขายหลักทรัพย์/สัญญาซื้อขายล่วงหน้าเกินกว่าฐานะการเงิน เช่น</li>
                        <ol>
                            <li>ต้องไม่สนับสนุนหรือร่วมมือกับผู้ลงทุนในการซื้อขายหลักทรัพย์/สัญญาซื้อขายล่วงหน้าที่เกินกว่าฐานะทางการเงิน และความสามารถในการชำระหนี้ หรือไม่เหมาะสมกับข้อจำกัดการลงทุนของผู้ลงทุน เช่น ชำระค่าซื้อหลักทรัพย์แทนผู้ลงทุน เป็นตัน</li>
                            <li>ต้องไม่มีส่วนเกี่ยวข้องกับการใช้เงินกู้นอกระบบเพื่อการซื้อขายหลักทรัพย์/สัญญาซื้อขาย ล่วงหน้า เช่น ใช้หรือจัดหาแหล่งเงินกู้นอกระบบ ให้การสนับสนุนหรือช่วยเหลือหรือรู้เห็นว่ามีการใช้เงินกู้นอกระบบในการซื้อขายหลักทรัพย์/สัญญาซื้อขายล่วงหน้า เป็นต้น</li>
                        </ol>
                        <li>ต้องไม่จัดทำบันทึกการรับคำสั่งหรือการยืนยันการซื้อขายหลักทรัพย์/สัญญาซื้อขายล่วงหน้าไม่ตรงตามความจริง เช่น ต้องไม่จัดทำใบ F8 โดยผู้ลงทุนไม่มาห้องค้า หรือต้องไม่อำพรางเป็นผู้ลงทุนเพื่อยืนยันรายการซื้อขายหลักทรัพย์/สัญญาซื้อขายล่วงหน้า โดยผู้ลงทุนรับทราบหรือไม่ก็ตาม เป็นต้น</li>
                        <li>ต้องไม่ลงนามในเอกสารเพื่อแสดงการทำหน้าที่ โดยไม่ได้ทำหน้าที่นั้นจริง เช่น ต้องไม่ลงนามในใบคำสั่งซื้อขาย หน่วยลงทุน หรือลงนามในเอกสาร suitability test โดยไม่ได้ให้คำแนะนำกับผู้ลงทุน เป็นต้น</li>
                        <li>ต้องไม่ส่งคำสั่งซื้อขายหลักทรัพย์/สัญญาซื้อขายล่วงหน้าที่ไม่เหมาะสม</li>
                        <li>ต้องยับยั้ง ทักท้วง หรือแจ้ง ในการให้บริการซื้อขายหลักทรัพย์/สัญญาซื้อขายล่วงหน้า กับบุคคลซึ่งน่าเชื่อหรือสงสัยว่ามีการกระทำที่เป็นการฝ่าฝืนกฎหมายหลักทรัพย์/สัญญาซื้อขายล่วงหน้า</li>
                        <li>ต้องให้คำแนะนำหรือให้ข้อมูลแก่ผู้ลงทุน อย่างถูกต้อง ครบถ้วน เป็นปัจจุบัน เป็นกลางและอิสระตามหลักวิชาชีพ หรือมีข้อมูลหรือเอกสารสนับสนุนที่ใช้อ้างอิงได้</li>
                        <ol>
                            <li>ต้องเปิดเผยชื่อและบริษัทที่ตนสังกัดหรือดำเนินการแทน เมื่อมีการติดต่อกับผู้ลงทุนเว้นแต่ผู้ลงทุนทราบอยู่แล้ว</li>
                            <li>ต้องให้คำแนะนำอย่างเป็นกลางและอิสระตามหลักวิชาชีพอันเป็นที่ยอมรับ และมีเอกสารสนับสนุนที่ใช้อ้างอิงได้ รวมทั้งชี้แจงให้ผู้ลงทุนทราบว่าข้อมูลดังกล่าวเป็นข้อเท็จจริงหรือ ข้อคิดเห็น</li>
                            <li>ต้องให้ข้อมูลหรือคำแนะนำที่เหมาะสม (suitability) แก่ผู้ลงทุนอย่างครบถ้วน ถูกต้องสมเหตุสมผลและไม่ทำให้สำคัญผิด รวมทั้งต้องเปิดเผยหรือให้ข้อมูลที่มีความสำคัญและ เกี่ยวข้องอย่างเพียงพอต่อการตัดสินใจลงทุนของผู้ลงทุน โดยไม่ปกปิดข้อมูลอันเป็น สาระสำคัญซึ่งอาจทำให้เกิดความเข้าใจผิดหรือบิดเบือนข้อเท็จจริง เช่น</li>
                            <ol>
                                <li>ต้องเปิดเผยหรือแจ้งข้อมูลเกี่ยวกับความเสี่ยงเฉพาะของหลักทรัพย์/สัญญาซื้อขาย ล่วงหน้าหรือข้อจำกัดเกี่ยวกับหลักทรัพย์/สัญญาซื้อขายล่วงหน้า เช่น ใบสำคัญแสดงสิทธิ ที่กำลังครบกำหนดอายุ ใบสำคัญแสดงสิทธิที่ให้ผู้ลงทุนไถ่ถอนคืนก่อนครบกำหนดได้ หน่วยลงทุนของกองทุนรวมที่อยู่ระหว่างการควบรวมกองทุน หน่วยลงทุนประเภทที่ รับซื้อคืนแบบมีกำหนดระยะเวลา เป็นต้น</li>
                                <li>ต้องเปิดเผยหรือแจ้งข้อมูลเกี่ยวกับบริษัทผู้ออกหลักทรัพย์ เช่น อยู่ระหว่างการเพิ่มทุนหรือลดทุน การเปลี่ยนแปลงผู้ถือหุ้นใหญ่ และการควบรวมกิจการ เป็นต้น</li>
                                <li>ต้องเปิดเผย แจ้งข้อมูลหรือคำเตือนต่างๆ อันเป็นสาระสำคัญที่อาจมีผลกระทบต่อสิทธิประโยชน์ของผู้ลงทุน เช่น ข้อมูลความเสี่ยงของกองทุน ให้คำแนะนำเพิ่มเติมหากผู้ลงทุนจะลงทุนในกองทุนที่มีความเสี่ยงสูงกว่าที่ผู้ลงทุนจะรับได้ เป็นต้น</li>
                                <li>กรณีการขายหน่วยลงทุน ต้องแจกหนังสือชี้ชวนให้แก่ผู้ลงทุน และต้องให้ข้อมูลหรือ คำแนะนำที่เหมาะสมกับข้อมูลผู้ลงทุนตาม customer profile ที่ update รวมทั้งให้ข้อมูลหรือคำแนะนำอย่างต่อเนื่องภายหลังจากที่ได้ลงทุนในหน่วยลงทุนนั้นแล้ว</li>
                                <li>ต้องให้คำแนะนำและข้อมูลแก่ผู้ลงทุนเกี่ยวกับหลักเกณฑ์ต่างๆ อย่างชัดเจนและถูกต้อง เช่น การวางหลักประกัน การคำนวณ excess equity การบังคับขาย เป็นต้น</li>
                            </ol>
                            <li>ต้องใช้วิจารณญาณในการให้คำแนะนำ หากเป็นการให้คำแนะนำซึ่งเป็นผลมาจากการวิเคราะห์ข่าวที่อาจมีผลกระทบต่อการลงทุนในหลักทรัพย์/สัญญาซื้อขายล่วงหน้า ต้องแจ้งให้ผู้ลงทุนทราบถึงที่มาของข่าวดังกล่าวด้วย รวมทั้งต้องไม่ทำการใดๆ ที่เป็นการเผยแพร่หรือบอกต่อข่าวลือหรือข้อมูลที่อาจมีผลกระทบต่อราคาหลักทรัพย์/สัญญาซื้อขายล่วงหน้าที่ยังไม่ได้รับการยืนยันความถูกต้องจากผู้ที่เกี่ยวข้อง</li>
                        </ol>
                        <li>ต้องจัดทำบทวิเคราะห์ที่เป็นอิสระตามหลักวิชาชีพ มีเอกสารสนับสนุนที่ใช้อ้างอิงได้ รวมทั้งในการจัดทำบทวิเคราะห์การลงทุนเพื่อเผยแพร่ต่อผู้ลงทุน และวิเคราะห์การลงทุนผ่านสื่อต้องเปิดเผยว่าได้รับความเห็นชอบเป็นนักวิเคราะห์การลงทุนประเภทปัจจัยพื้นฐานด้านใด หรือปัจจัยทางเทคนิค โดยต้องจัดทำบทวิเคราะห์การลงทุน/ให้ข้อมูลตามขอบเขตการปฏิบัติหน้าที่ที่ได้รับมอบหมายจากบริษัทต้นสังกัด (ประเภทปัจจัยพื้นฐานด้านใดหรือปัจจัยทางเทคนิค) ทั้งนี้ ต้องไม่ปฏิบัตินอกขอบเขตของประเภทที่ได้รับความเห็นชอบจากสำนักงานคณะกรรมการ ก.ล.ต.</li>
                        <li>ต้องไม่รับมอบหมายจากผู้ลงทุนในการตัดสินใจซื้อขายหลักทรัพย์/สัญญาซื้อขายล่วงหน้า แทนผู้ลงทุน</li>
                        <li>ต้องไม่ตัดสินใจซื้อขายหลักทรัพย์หรือสัญญาซื้อขายล่วงหน้าแทนผู้ลงทุน</li>
                        <li>ต้องปฏิบัติตามคำสั่งของผู้ลงทุน</li>
                        <li>ต้องให้บริการซื้อขายหลักทรัพย์/สัญญาซื้อขายล่วงหน้าแก่ผู้ลงทุนตามคำสั่งของผู้ลงทุนที่เป็นเจ้าของบัญชี หรือตามคำสั่งของผู้รับมอบอำนาจเป็นลายลักษณ์อักษรจากผู้ลงทุน</li>
                        <li>ต้องไม่รับประกันต่อผู้ลงทุนเกี่ยวกับผลตอบแทน ผลประโยชน์ ผลขาดทุน หรือความเสียหายที่อาจเกิดจากการซื้อขายหลักทรัพย์/สัญญาซื้อขายล่วงหน้า</li>
                        <li>ต้องไม่เร่งรัดให้ผู้ลงทุนตัดสินใจในการลงทุน</li>
                        <li>ต้องไม่ใช้ระบบการบันทึกการให้คำแนะนำ การรับคำสั่งซื้อขาย และการเจรจาตกลงเกี่ยวกับการลงทุนกับผู้ลงทุนที่บริษัทจัดไว้ เช่น ไม่มีที่มาของคำสั่งจากเทปบันทึกเสียง หรือไม่จัดทำ ticket order รวมทั้งไม่เก็บบทวิเคราะห์ไว้ตามระยะเวลาที่หลักเกณฑ์กำหนด</li>
                        <li>ต้องปฏิบัติงานด้วยความระมัดระวังไม่ให้เกิดความขัดแย้งทางผลประโยชน์ (conflict of interest) เช่น</li>
                        <ol>
                            <li>หลีกเลี่ยงการติดต่อ ชักชวน หรือให้คำแนะนำการลงทุน ที่อาจก่อให้เกิดความขัดแย้งทางผลประโยชน์ เว้นแต่จะเปิดเผยถึงส่วนได้เสียหรือความขัดแย้งทางผลประโยชน์นั้นให้ผู้ลงทุนทราบ เช่น</li>
                            <ol>
                                <li>บริษัทหลักทรัพย์ ผู้บริหารของบริษัทหลักทรัพย์ หรือนักวิเคราะห์การลงทุน ผู้วางแผนการลงทุน และผู้แนะนำการลงทุน ถือหุ้นในบริษัทผู้ออกหลักทรัพย์เกินกว่าร้อยละห้าของหุ้นที่มีสิทธิออกเสียงทั้งหมดของบริษัทผู้ออกหลักทรัพย์ ทั้งนี้ ให้นับรวมหุ้นของคู่สมรสและบุตรที่ยังไม่บรรลุนิติภาวะของบุคคลดังกล่าวด้วย</li>
                                <li>บริษัทหลักทรัพย์หรือบริษัทที่เกี่ยวข้องเป็นผู้ออกหลักทรัพย์นั้น</li>
                                <li>ผู้บริหารของบริษัทหลักทรัพย์หรือนักวิเคราะห์การลงทุน ผู้วางแผนการลงทุน และผู้แนะนำการลงทุน เป็นกรรมการในบริษัทผู้ออกหลักทรัพย์นั้น</li>
                                <li>บริษัทหลักทรัพย์หรือบริษัทที่เกี่ยวข้องอยู่ระหว่างทำหน้าที่เป็นที่ปรึกษาทางการเงินตามประกาศว่าด้วยการให้ความเห็นชอบที่ปรึกษาทางการเงินและขอบเขตการดำเนินงาน</li>
                                <li>ผู้วางแผนการลงทุนและผู้แนะนำการลงทุนได้รับค่าธรรมเนียมในการติดต่อ ชักชวนหรือให้คำแนะนำแก่ผู้ลงทุนในอัตราที่แตกต่างกัน เช่น ได้รับค่าธรรมเนียมจากการขายหน่วยลงทุนของกองทุนรวมหนึ่งมากกว่าอีกกองทุนรวมหนึ่ง เป็นต้น</li>
                            </ol>
                            <li>ดำเนินการตามหลักเกณฑ์ที่กำหนดในประกาศคณะกรรมการกำกับหลักทรัพย์และตลาดหลักทรัพย์ (สำนักงานคณะกรรมการ ก.ล.ต.) ว่าด้วยหลักเกณฑ์ เงื่อนไข และวิธีการในการจัดจำหน่ายหลักทรัพย์ ในกรณีที่นักวิเคราะห์การลงทุน ผู้วางแผนการลงทุน และผู้แนะนำการลงทุน ทำหน้าที่ชักชวน แนะนำให้ผู้ลงทุนซื้อขายหลักทรัพย์ หรือเผยแพร่บทความหรืองานวิจัยเกี่ยวกับหลักทรัพย์ ในกรณีที่บริษัทหลักทรัพย์เป็นผู้จัดจำหน่ายหลักทรัพย์ตามประกาศดังกล่าว โดยในช่วงที่บริษัทหลักทรัพย์อยู่ระหว่างทำหน้าที่เป็นผู้จัดจำหน่ายหลักทรัพย์ต่อประชาชนในวงกว้าง หรือเป็นที่ปรึกษาทางการเงินให้แก่บริษัทผู้ออกหลักทรัพย์ กล่าวได้ว่าบริษัทกำลังมีส่วนได้เสียในหลักทรัพย์ ดังกล่าวซึ่งทำให้เกิดความขัดแย้งทางผลประโยชน์เมื่อบริษัทหลักทรัพย์ต้องทำหน้าที่ให้คำแนะนำการลงทุนในหลักทรัพย์ดังกล่าวแก่ผู้ลงทุนด้วย กรณีเช่นนี้หากไม่มีการจัดการกับความขัดแย้งทางผลประโยชน์ที่เหมาะสมแล้ว ก็จะกระทบต่อความเชื่อมั่นของผู้ลงทุนได้มาก ดังนั้น สำนักงานคณะกรรมการ ก.ล.ต. จึงกำหนดหลักเกณฑ์การปฏิบัติในเรื่องนี้ไว้โดยเฉพาะดังต่อไปนี้</li>
                            <table class="table">
                                <thead class="table-primary text-center">
                                    <tr>
                                        <th>กรณี</th>
                                        <th>หลักเกณฑ์</th>
                                        <th>หมายเหตุ</th>
                                    </tr>
                                </thead>
                                <tbody>
                                    <tr>
                                        <td class="border-0">การเป็นผู้จัดจำหน่ายหลักทรัพย์ที่เสนอขายต่อประชาชนในวงกว้าง</td>
                                        <td>1. ห้ามชักชวน ให้คำแนะนำตั้งแต่ 5 วันทำการก่อนวันเสนอขายจนถึงวันปิดการขาย</td>
                                        <td>กรณีหลักทรัพย์ PO</td>
                                    </tr>
                                    <tr>
                                        <td class="border-0"></td>
                                        <td>2. ห้ามเผยแพร่บทวิเคราะห์ตั้งแต่ 15 วันทำการก่อนวันเสนอขายจนถึงวันปิดการขาย/วันที่จัดหาหุ้นส่วนเกินได้ครบ
                                            <ul>
                                                <li>หุ้น IPO</li>
                                                <li>หลักทรัพย์ PO</li>
                                            </ul>
                                        </td>
                                        <td>มีข้อยกเว้นสำหรับหลักทรัพย์ PO สามารถเผยแพร่ได้หากเข้าเงื่อนไขครบทุกข้อต่อไปนี้
                                            <ul>
                                                <li>เป็นการออกบทวิเคราะห์ที่เป็นปกติของกิจการ</li>
                                                <li>เป็นการปรับปรุงบทวิเคราะห์ที่ออกก่อนหน้านั้น</li>
                                                <li>ไม่เน้นเนื้อหาเกี่ยวกับการจัดจำหน่ายหลักทรัพย์</li>
                                                <li>เปิดเผยส่วนได้เสียไว้ในบทวิเคราะห์*</li>
                                            </ul>
                                        </td>
                                    </tr>
                                    <tr>
                                        <td></td>
                                        <td>3. เปิดเผยส่วนได้เสียเมื่อมีการออกบทวิเคราะห์* ตั้งแต่วันปิดการขายจนถึง 30 วัน</td>
                                        <td></td>
                                    </tr>
                                    <tr>
                                        <td>การเป็นที่ปรึกษาทางการเงิน</td>
                                        <td>ออกบทวิเคราะห์ได้เฉพาะกรณีที่เข้าเงื่อนไข ครบถ้วนต่อไปนี้
                                            <ul>
                                                <li>เป็นการออกบทวิเคราะห์ที่เป็นปกติของกิจการ</li>
                                                <li>เป็นการปรับปรุงบทวิเคราะห์ที่ออกก่อนหน้านั้น</li>
                                                <li>ไม่เน้นเนื้อหาเกี่ยวกับการจัดจำหน่ายหลักทรัพย์</li>
                                                <li>เปิดเผยส่วนได้เสียไว้ในบทวิเคราะห์*</li>
                                            </ul>
                                        </td>
                                        <td></td>
                                    </tr>
                                </tbody>
                            </table>
                            <small>* การเปิดเผยส่วนได้เสีย จะต้องแสดงด้วยตัวอักษรที่ชัดเจน อยู่ในหน้าเดียวกับหน้าที่สรุปความเห็นของบทวิเคราะห์หรือในตำแหน่งที่เห็นได้ชัดเจน</small>
                            <li>แจ้งให้ผู้ลงทุนทราบถึงการเป็นคู่สัญญากับผู้ลงทุน ในกรณีที่บริษัทหลักทรัพย์เข้าเป็นคู่สัญญาในการซื้อขายหลักทรัพย์กับผู้ลงทุน เว้นแต่กรณีที่บริษัทหลักทรัพย์เป็นผู้ดูแลสภาพคล่อง (market maker) หรือผู้ค้าหลักทรัพย์ (dealer) และแจ้งให้ผู้ลงทุนทราบว่าบริษัทหลักทรัพย์ทำรายการซื้อขายหลักทรัพย์กับผู้ลงทุนในฐานะใด ในกรณีที่บริษัทเป็นทั้งนายหน้าซื้อขายหลักทรัพย์และผู้ค้าหลักทรัพย์นั้น</li>
                        </ol>
                        <li>ต้องรักษาความลับของผู้ลงทุน เช่น การไม่นำข้อมูลส่วนบุคคล ข้อมูลการลงทุนในหลักทรัพย์/สัญญาซื้อขายล่วงหน้า และข้อมูลทางการเงินของผู้ลงทุนไปเปิดเผย เว้นแต่เป็นการเปิดเผยตามหน้าที่ เป็นต้น</li>
                        <li>ต้องไม่ยุ่งเกี่ยวกับทรัพย์สินของผู้ลงทุน เช่น รับมอบหมายจากผู้ลงทุนในการจัดการเกี่ยวกับการชำระราคาค่าซื้อขายหลักทรัพย์/สัญญาซื้อขายล่วงหน้า ช่วยเหลือเป็นผู้จัดการด้านการรับจ่ายเงินและการวางหลักประกันเกี่ยวกับการซื้อขายหลักทรัพย์/สัญญาซื้อขายล่วงหน้าหรือการเบิกถอนโอนย้ายหลักทรัพย์ เป็นต้น</li>
                    </ol>
                </div>
                <h4 class="text-primary">ตัวอย่างพฤติกรรมที่พิจารณาว่าไม่ได้ปฏิบัติหน้าที่ด้วยความรับผิดชอบและรอบคอบเยี่ยงผู้ประกอบวิชาชีพ และปฏิบัติต่อผู้ลงทุนทุกรายอย่างเป็นธรรม ด้วยความเอาใจใส่ ระมัดระวัง รอบคอบ โดยคำนึงถึงประโยชน์ของผู้ลงทุนเป็นสำคัญ</h4>
                <p class="m-0"><span class="ps-5 fw-bold">ตัวอย่าง 1</span> ยื่นเอกสารอันเป็นเท็จต่อบริษัทหลักทรัพย์เพื่อช่วยเหลือผู้ลงทุน</p>
                <p><span class="ps-5">นางสาวปนัดดาผู้ดำเนินการขอวงเงินเพิ่มให้แก่ลูกค้าที่มีการซื้อขายเต็มวงเงินเสมอ โดยใช้สมุดบัญชีเงินฝากของนางสาวปนัดดาซึ่งแก้ไขชื่อเจ้าของบัญชีเงินฝากในหน้าแรกของสมุดบัญชีเป็นชื่อของลูกค้านำไปแสดงเพื่อขอเพิ่มวงเงินต่อบริษัทหลักทรัพย์ และนางสาวปนัดดาลงนามรับรองในแบบฟอร์มขอเพิ่มวงเงินว่าได้เห็นสมุดบัญชีเงินฝากของลูกค้า ซึ่งจะช่วยให้ลูกค้าสามารถซื้อขายได้เพิ่มขึ้น ทำให้นางสาวปนัดดาได้ค่าตอบแทนเพิ่มขึ้นโดยปริยาย การกระทำของนางสาวปนัดดาพิจารณาได้ว่ามีพฤติกรรมในการยื่นเอกสารอันเป็นเท็จต่อบริษัทหลักทรัพย์เพื่อช่วยเหลือลูกค้าให้ได้รับอนุมัติวงเงินบัญชีซื้อขายหลักทรัพย์เพิ่ม</span></p>
                <p class="m-0"><span class="ps-5 fw-bold">ตัวอย่าง 2</span> ไม่ตรวจสอบเอกสารหลักฐานการเปิดบัญชีกับฉบับจริง</p>
                <p><span class="ps-5">นางดาราได้รับมอบหมายให้เป็นผู้แนะนำการลงทุนประจำสาขาถนนสายรักคนใหม่ เมื่อลูกค้าเข้ามาที่สาขาและประสงค์จะเปิดบัญชี นางดาราได้ให้ลูกค้ากรอกแบบคำขอเปิดบัญชีและสัญญาแต่งตั้งตัวแทนแล้วให้ลูกค้าแนบเอกสารประกอบ แต่ลูกอ้างว่าเอกสารประกอบไม่ครบถ้วน ขอจัดส่งทางไปรษณีย์ภายหลังนางดาราจึงให้ลูกค้าทำแบบประเมินความเสี่ยงก่อน เมื่อได้รับเอกสาร ได้แก่ ภาพถ่ายบัตรประชาชน ภาพถ่ายทะเบียนบ้าน และภาพถ่ายสมุดเงินฝากประจำ นางดาราได้ลงนามในแบบคำขอเปิดบัญชีโดยระบุว่าลูกค้าได้ลงนามต่อหน้าและได้สอบทานเอกสารประกอบกับเอกสารฉบับจริงแล้ว และทำเรื่องขออนุมัติวงเงินตามขั้นตอน ต่อมาฝ่ายปฏิบัติการตรวจสอบพบว่าภาพถ่ายสมุดเงินฝากประจำของลูกค้าเป็นของลูกค้าอีกรายที่เพิ่งขออนุมัติเปิดบัญชีเช่นกัน จึงสงสัยว่านางดาราสมรู้ร่วมคิดกับลูกค้าในการปลอมเอกสารมาเปิดบัญชีหรือไม่ แต่เมื่อทราบข้อเท็จจริงว่าลูกค้าส่งเอกสารทางไปรษณีย์และนางดาราไม่ได้สอบทานการกระทำของนางดาราไม่ได้ปฏิบัติตามหลักเกณฑ์เรื่องการรู้จักลูกค้าและตรวจสอบเพื่อทราบข้อเท็จจริง เกี่ยวกับลูกค้า</span></p>
                <p class="m-0"><span class="ps-5 fw-bold">ตัวอย่าง 3</span> เป็นตัวกลางในการจัดหาเงินกู้ให้ลูกค้า</p>
                <p><span class="ps-5">เนื่องจากสภาพเศรษฐกิจที่ซบเซา ทำให้ลูกค้าของสาขาขาดสภาพคล่องในการซื้อขายหลักทรัพย์ผู้แนะนำการลงทุนจึงเห็นว่าควรจะช่วยเหลือลูกค้า โดยเป็นตัวกลางในการจัดหาเงินมาให้ลูกค้ากู้ยืมเพื่อชำระค่าซื้อหลักทรัพย์ โดยลูกค้าจะต้องฝากสมุดคู่ฝากบัญชี ATS พร้อมใบถอนเงินที่ลูกค้าลงลายมือชื่อไว้แล้วมาให้เจ้าหน้าที่การเงินเป็นผู้เขียนรายละเอียดในใบถอนเงินเพื่อจ่ายชำระค่าซื้อขายหลักทรัพย์ของลูกค้าแล้วโอนเข้าบัญชีของบริษัทหลักทรัพย์โดยตรง ทั้งนี้ ผู้แนะนำฯ ของลูกค้าแต่ละรายมีหน้าที่ดูแลลูกค้าของตนที่กู้ยืมเงินว่ามีรายการซื้อหรือขายหลักทรัพย์ใดบ้าง เพื่อติดตามความเคลื่อนไหวมิให้ลูกค้าค้างชำระเงินที่กู้ยืม การกระทำของผู้แนะนำฯ ที่เกี่ยวข้องในกรณีนี้พิจารณาได้ว่า เป็นการสนับสนุนหรือร่วมมือกับลูกค้าให้มีการซื้อขายหลักทรัพย์ที่ไม่เหมาะสมกับฐานะการเงิน ความสามารถในการชำระหนี้ หรือข้อจำกัดในการลงทุนของลูกค้า</span></p>
                <p class="m-0"><span class="ps-5 fw-bold">ตัวอย่าง 4</span> กู้เงินจากลูกค้ามาซื้อขายหลักทรัพย์ในบัญชีลูกค้า</p>
                <p><span class="ps-5">มีการชี้เบาะแสว่าสาขาถนนสายรักมีการใช้เงินกู้นอกระบบในการซื้อขายหลักทรัพย์โดยมีลูกค้ารายใหญ่ของสาขาเป็นนายทุน บริษัทหลักทรัพย์จึงเข้าตรวจสาขาและพบหลักฐานในเครื่องคอมพิวเตอร์ของผู้จัดการสาขา ซึ่งนายสัมพันธ์ ผู้แนะนำการลงทุนที่ได้รับมอบหมายให้ดูแลลูกค้ารายดังกล่าว ยอมรับว่าสั่งซื้อขายหุ้นเพื่อตนเองในบัญชีของลูกค้า แต่ไม่มีเงินชำระ จึงกู้ยืมเงินจากลูกค้าเพื่อชำระค่าซื้อขายของตนเสียดอกเบี้ยเป็นรายวัน ปัจจุบันมียอดหนี้คงเหลือ 20 ล้านบาท รวมทั้งยอมรับว่าได้ยินยอมให้ผู้แนะนำการลงทุนรายอื่นส่งคำสั่งซื้อขายในบัญชีลูกค้ารายดังกล่าวด้วย การกระทำของนายสัมพันธ์พิจารณาได้ว่ามีส่วนเกี่ยวข้องกับการใช้เงินกู้นอกระบบเพื่อการซื้อขายหลักทรัพย์</span></p>
                <p class="m-0"><span class="ps-5 fw-bold">ตัวอย่าง 5</span>** ให้ลูกค้ากู้ยืมเงินและรับจัดการเงินค่าซื้อขายให้ลูกค</p>
                <p><span class="ps-5">บริษัทหลักทรัพย์รายงานการตรวจสอบกรณีพบว่าลูกค้าในความดูแลของผู้แนะนำการลงทุน คือนายวรารัช จำนวน 4 ราย ชำระค่าซื้อหลักทรัพย์เป็นเงินรวม 9.68 ล้านบาท ด้วยเช็คธนาคาร ก จำกัด (มหาชน) หมายเลขเช็คเรียงกัน จำนวน 10 ฉบับ ในชั้นแรกนายวรารัชอ้างว่าลูกค้าในความดูแลส่วนใหญ่ชำระค่าซื้อด้วยตนเอง โดยอาจนำเช็คมาให้ที่สาขาหรือนำเงินเข้าบัญชีของบริษัทหลักทรัพย์ เว้นแต่บางรายที่ต้องเดินทางไปต่างพื้นที่ก็อาจให้บุคคลอื่นชำระค่าซื้อแทน ที่ผ่านมาไม่เคยมีการผิดนัดชำระหนี้ และไม่ทราบแหล่งที่มาของเงินดังกล่าว แต่เมื่อบริษัทสอบหาข้อมูลเพิ่มเติมพบว่านายวรารัชเป็นผู้สั่งจ่ายเช็คทั้ง 10 ฉบับดังกล่าว นายวรารัชจึงยอมรับว่าลูกค้าบางรายชำระเงินไม่ครบถ้วน แต่ไม่สะดวกที่จะโอนเงินมาชำระ นายวรารัชจึงช่วยชำระเงินให้ก่อนเพราะเกรงว่าลูกค้าจะเสียเครดิต ส่วนกรณีลูกค้า 3 รายที่เหลือเป็นกลุ่มลูกค้าที่ร่วมลงทุนกันโดยมีหนังสือมอบอำนาจกลุ่มให้สั่งซื้อขายแทนกันได้ โดยลูกค้าได้มอบเงิน 1,000,005 บาท (คนละ 333,335 บาท) ให้นายวรารัชดูแล โดยลูกค้าตกลงให้คนใดคนหนึ่งสั่งซื้อขายหลักทรัพย์ผ่านนายวรารัช และให้มีการจ่ายผลประโยชน์ทุก 3 เดือน นายวรารัชจึงเปิดบัญชีธนาคาร ก จำกัด (มหาชน) เพื่อรักษาเงินกองกลางนี้และจ่ายเช็คจากบัญชีนี้เพื่อเป็นหลักฐานเมื่อลูกค้าสั่งให้ชำระเงินการกระทำของนายวรารัชพิจารณาได้ว่าเป็นการสนับสนุนหรือร่วมมือกับผู้ลงทุนในการซื้อขายหลักทรัพย์ที่ไม่เหมาะสมกับฐานะทางการเงิน ความสามารถในการชำระหนี้ หรือข้อจำกัดการลงทุนของผู้ลงทุน</span></p>
                <p class="m-0"><span class="ps-5 fw-bold">ตัวอย่าง 6</span> รู้ว่าลูกค้าส่งคำสั่งในลักษณะเป็นการผลักดันราคาแต่ไม่ทักท้วง</p>
                <p><span class="ps-5">ตลาดหลักทรัพย์ฯ แจ้งว่ามีการส่งคำสั่งซื้อขายหลักทรัพย์ X ของลูกค้ารายนายสุรชัยซึ่งอยู่ในความดูแลของผู้แนะนำการลงทุนรายนายวุฒิที่อาจเข้าข่ายไม่เหมาะสม โดยไม่มีการทักท้วงลูกค้า เช่น </span></p>
                <div class="ps-3">
                    <ol class="ps-5">
                        <li>สั่งซื้อในลักษณะทำให้ราคาปรับเพิ่มขึ้นครั้งละ 1 ช่วงราคา จากการส่งคำสั่งซื้อของลูกค้าทั้งสิ้น 36 ครั้ง มีผลให้ระดับราคาเปลี่ยนแปลงจากราคา 0.40 บาท ไปถึงราคา 0.49 บาท</li>
                        <li>สั่งขายในลักษณะทำให้ราคาปรับลดลงครั้งละ 1 ช่วงราคา จากการส่งคำสั่งขาย ของลูกค้าทั้งสิ้น 7 ครั้ง</li>
                        <li>มีคำสั่งในลักษณะจับคู่กันเอง (wash sale/matched order) สำหรับคำสั่งซื้อขายของลูกค้ารายนี้ 1 ครั้ง จำนวน 255,300 หุ้น ที่ราคา 0.45 บาท</li>
                    </ol>
                </div>
                <p><span class="ps-5">นอกจากนี้ ยังพบบทสนทนาระหว่างลูกค้าและนายวุฒิที่พิจารณาได้ว่านายวุฒิรู้ว่าลูกค้าส่งคำสั่งในลักษณะผลักดันราคา เช่น</span></p>
                <div class="alert alert-primary">
                    <p>ลูกค้า : "ปัญหาคือดันสิ่งมันจะหมดและจะหยุด เหนื่อย เคาะไล่ 0.48 ,0.47 เหลือเท่าไหร่ มันจะหยุดเคาะเหมือนกันน่ะ"</p>
                    <p>นายวุฒิ : "ให้ bid รอไว้เยอะๆ รอดูว่ามีคนคิดยังไง คือ bid เยอะ คนจะกล้าเคาะตาม พอมันเริ่มฮึดก็ถอดในจังหวะที่คนเล่นเพราะค้างอยู่" เป็นต้น</p>
                    <p>การกระทำของนายวุฒิพิจารณาได้ว่ามีการส่งคำสั่งซื้อขายหลักทรัพย์ในลักษณะที่ไม่เหมาะสมตามหลักเกณฑ์ของตลาดหลักทรัพย์ฯ ทั้งนี้ ผู้แนะนำการลงทุนต้องกลั่นกรองและใช้วิจารณญาณคำสั่งซื้อขายหลักทรัพย์ที่รับจากลูกค้าก่อนที่จะส่งคำสั่งดังกล่าวเข้าสู่ระบบการซื้อขายของตลาดหลักทรัพย์ฯ โดยคำนึงถึงผลกระทบต่อสภาพการซื้อขายของตลาดโดยรวม และต้องทักท้วงและตักเตือนลูกค้ามิให้ส่งคำสั่งในลักษณะที่เป็นการฝ่าฝืนหลักเกณฑ์ที่ตลาดหลักทรัพย์ฯ กำหนด</p>
                </div>
                <p><span class="ps-5"><p class="m-0"><span class="ps-5 fw-bold">ตัวอย่าง 7</span> ไม่เปิดเผยชื่อและบริษัทที่ตนสังกัดหรือดำเนินการแทน เมื่อมีการติดต่อกับผู้ลงทุน เว้นแต่ผู้ลงทุนทราบอยู่แล้ว</p></span></p>
                <p><span class="ps-5">นางสาวประภาได้รับมอบหมายจากบริษัทหลักทรัพย์ให้เป็นผู้แนะนำการลงทุนที่ดูแลบัญชีของลูกค้ารายนายกมลที่เพิ่งเปิดบัญชีและต้องการคำแนะนำเพราะไม่เคยลงทุนในหลักทรัพย์มาก่อน แต่เนื่องจากนางสาวประภามีลูกค้าในความดูแลหลายราย ทำให้อาจดูแลลูกค้าไม่ทั่วถึง ในชั้นแรกจึงให้เจ้าหน้าที่รับอนุญาต (trader) ในทีมให้คำแนะนำการซื้อขายหลักทรัพย์ โดยนางสาวประภาได้ขอทำนามบัตรให้กับเจ้าหน้าที่ดังกล่าวและระบุตำแหน่งในนามบัตรว่าเป็นเจ้าหน้าที่การตลาดของบริษัท ซึ่งทำให้ลูกค้าเข้าใจว่าเป็นเจ้าหน้าที่การตลาดที่ได้รับความเห็นชอบจากสำนักงานคณะกรรมการ ก.ล.ต. และได้รับมอบหมายจากบริษัทแล้ว ต่อมาเจ้าหน้าที่รายดังกล่าวได้ซื้อขายหลักทรัพย์ในบัญชีหลายรายการโดยที่ลูกค้าไม่ได้สั่งหรือไม่ตรงกับคำสั่งของลูกค้าทำให้ลูกค้าได้รับความเสียหาย แม้ลูกค้าจะทราบจากรายงานการซื้อขาย หลักทรัพย์ว่าผู้แนะนำการลงทุนที่ดูแลบัญชี คือ นางสาวประภา แต่เนื่องจากไม่เคยพบหรือได้รับการติดต่อกับนางสาวประภา ลูกค้าจึงเรียกร้องกับบริษัท</span></p>
                <p><span class="ps-5">กรณีนี้นางสาวประภาควรปฏิบัติหน้าที่ในการดูแลลูกค้าตามที่บริษัทมอบหมาย โดยแจ้งชื่อและทำความรู้จักกับลูกค้า ก่อนให้คำแนะนำ รวมทั้งต้องไม่สนับสนุนให้เจ้าหน้าที่รับอนุญาต (trader) ในทีมติดต่อกับลูกค้าไม่ว่ากรณีใดๆ</span></p>
                <p class="m-0"><span class="ps-5 fw-bold">ตัวอย่าง 8</span> ไม่ได้ให้คำแนะนำตามหลักวิชาชีพอันเป็นที่ยอมรับ และมีเอกสารสนับสนุนที่ใช้อ้างอิงได้ แต่ให้ข้อมูลในลักษณะเป็นการเผยแพร่หรือบอกต่อข่าวลือ</p>
                <p><span class="ps-5">นายศักรินทร์ผู้แนะนำการลงทุนได้แนะนำลูกค้าให้ซื้อขายหลักทรัพย์ T โดยแจ้งลูกค้าว่ามีข่าวการควบรวมกิจการระหว่าง บมจ. P กับ บมจ. T ซึ่งเคยมีข่าวเช่นนี้มาก่อนครั้งหนึ่ง ทำให้หลักทรัพย์ T มีปริมาณการซื้อขายมาก แต่ไม่ปรากฏข่าวดังกล่าวทั้งจากแหล่งข่าวของตลาดหลักทรัพย์ฯ และแหล่งข่าวอื่นๆ การให้คำแนะนำของนายศักรินทร์ดังกล่าวข้างต้น พิจารณาได้ว่าไม่ได้ให้คำแนะนำตามหลักวิชาชีพอันเป็นที่ยอมรับ และมีเอกสารสนับสนุนที่ใช้อ้างอิงได้ แต่ให้ข้อมูลในลักษณะเป็นการเผยแพร่หรือบอกต่อข่าวลือและเป็นข้อมูลที่อาจมีผลกระทบต่อราคาหลักทรัพย์ที่ยังไม่ได้รับการยืนยันความถูกต้องจากผู้ที่เกี่ยวข้องนายศักรินทร์ควรให้ความเห็นหรือคำแนะนำตามบทวิเคราะห์ที่บริษัทต้นสังกัดกำหนด (house opinion) เพื่อให้สามารถนำเสนอความเห็นหรือคำแนะนำเป็นไปในแนวทางเดียวกันได้ก่อนเป็นหลัก หากเป็นความเห็นส่วนตัว ต้องแยกข้อเท็จจริงกับความเห็นให้ชัดเจน กรณีเป็นการให้คำแนะนำซึ่งเป็นผลมาจากการวิเคราะห์ข่าวที่อาจมีผลกระทบต่อการลงทุนในหลักทรัพย์/สัญญาซื้อขายล่วงหน้า ต้องแจ้งให้ผู้ลงทุนทราบถึงที่มาของข่าวดังกล่าวเพื่อให้ผู้ลงทุนประเมินความน่าเชื่อถือของแหล่งข่าวด้วย</span></p>
                <p class="m-0"><span class="ps-5 fw-bold">ตัวอย่าง 9</span> ให้คำแนะนำโดยไม่มีบทวิเคราะห์อ้างอิง</p>
                <p><span class="ps-5">ผู้แนะนำการลงทุนรายนางสาวอุไรมีลูกค้าที่เป็นเพื่อนสนิท ชื่อนายวิชญ์ ซึ่งเป็นผู้ลงทุนประเภทเก็งกำไรระยะสั้น นางสาวอุไรเห็นว่าที่ผ่านมาหลักทรัพย์ที่อยู่ในกลุ่มปรับปรุงกิจการแล้วจะกลับมาซื้อขายในตลาดหลักทรัพย์ฯ สามารถทำกำไรได้สูง นางสาวอุไรจึงชักชวนและเสนอขายหลักทรัพย์ P ที่อยู่ในกลุ่มปรับปรุงกิจการแล้วจะกลับมาซื้อขายให้แก่นายวิชญ์ จำนวน 3 ล้านหุ้น ในราคาหุ้นละ 1.50 บาท โดยอ้างว่าได้หลักทรัพย์ P มาจากหัวหน้าที่รู้จักกับเจ้าของหลักทรัพย์ P ซึ่งเจ้าของได้รับประกันว่าราคาซื้อขายในวันแรกจะอยู่ที่ 3 บาท แต่นายวิชญ์ได้รับข้อมูลจากเพื่อนผู้ลงทุนว่าราคาซื้อขายขณะนั้นอยู่ระหว่าง 0.90–1.00 บาท นายวิชญ์ขอต่อรองราคา แต่นางสาวอุไรแจ้งทั้งทางโทรศัพท์และ MSN ให้รีบตัดสินใจเพราะมีลูกค้ารายอื่นสนใจ นายวิชญ์จึงตกลงซื้อ พร้อมทั้งขอบทวิเคราะห์หลักทรัพย์ P นางสาวอุไรแจ้งว่าเป็นหลักทรัพย์ที่ยังไม่มีการซื้อขาย บริษัทจึงไม่ได้จัดทำบทวิเคราะห์ แต่นางสาวอุไรยืนยันว่าราคาสูงกว่าที่ซื้อแน่นอน อย่างไรก็ดี เมื่อหลักทรัพย์ P เข้าซื้อขาย ราคาลดลงจากราคาที่นายวิชญ์ซื้อ นายวิชญ์สอบถามนางสาวอุไรว่าควรขายเพื่อลดขาดทุนหรือไม่ นางสาวอุไรกลับแนะนำให้ซื้อเพิ่มเพื่อเฉลี่ยต้นทุนให้ต่ำลงนายวิชญ์จึงซื้อเพิ่มอีก 3 ล้านหุ้น ราคา 0.80–1.2 บาท/หุ้น แต่ราคากลับลดลงเหลือ 0.60 บาท/หุ้น ทำให้ลูกค้าได้รับผลขาดทุนจำนวนมาก สุดท้ายถูกบังคับขายและลดวงเงิน การให้คำแนะนำของนางสาวอุไรพิจารณาได้ว่าเป็นการให้คำแนะนำที่ไม่มีบทวิเคราะห์หรือเอกสารสนับสนุนอ้างอิง อีกทั้งยังมีลักษณะรับประกันราคา และเร่งรัดให้ผู้ลงทุนตัดสินใจในการลงทุน</span></p>
                <p class="m-0"><span class="ps-5 fw-bold">ตัวอย่าง 10</span> ไม่ได้ให้ข้อมูลหรือคำแนะนำที่มีความสำคัญและเกี่ยวข้องอย่างเพียงพอต่อการตัดสินใจลงทุนของผู้ลงทุน</p>
                <p><span class="ps-5">นางนันทนาเป็นผู้แนะนำการลงทุนที่ดูแลบัญชีลูกค้ารายนายซี ซึ่งเพิ่งเปิดบัญชีโดยโอนหลักทรัพย์ E มาเป็นหลักประกัน และปรากฏข่าวในหนังสือพิมพ์ว่านายซีเป็นผู้ถือหุ้นของ บมจ. E ที่จะทำคำเสนอซื้อหลักทรัพย์ E เพิ่ม โดยให้บริษัทหลักทรัพย์ที่นางนันทนาสังกัดเป็น tender agent หลังจากเปิดบัญชีซื้อขาย นายซีมีการซื้อขายหลักทรัพย์บ้างแต่จำนวนไม่มากนัก ในระหว่างเวลาที่นายซีทำคำเสนอซื้อหลักทรัพย์ นายซีได้โทรศัพท์มาสั่งซื้อหลักทรัพย์ E จำนวน 2.0 ล้านหุ้น ในช่วงใกล้ call market นางนันทนาจึงส่งคำสั่งซื้อหลักทรัพย์ E โดยที่ไม่ได้ทักท้วงนายซีว่าระหว่างเวลานับจากวันที่คำเสนอซื้อหลักทรัพย์มีผลบังคับใช้ จนถึงวันที่พันกำหนดระยะเวลารับซื้อที่กำหนดไว้ในคำเสนอซื้อหลักทรัพย์ ผู้ทำคำเสนอซื้อ หลักทรัพย์ E ไม่สามารถซื้อหลักทรัพย์ E โดยวิธีการอื่นใดนอกจากที่กำหนดไว้ตามคำเสนอซื้อหลักทรัพย์ได้ การกระทำของนางนันทนาพิจารณาได้ว่าไม่ได้ให้ข้อมูลหรือคำแนะนำที่มีความสำคัญและเกี่ยวข้องอย่างเพียงพอต่อการตัดสินใจลงทุนของผู้ลงทุน</span></p>
                <p class="m-0"><span class="ps-5 fw-bold">ตัวอย่าง 11</span> ให้คำแนะนำตามความเห็นส่วนตัวโดยไม่ใช้ข้อมูลจากหนังสือชี้ชวน</p>
                <p><span class="ps-5">นางศิริพร ลูกค้าธนาคารแห่งหนึ่งได้โทรศัพท์ปรึกษานายเพิ่มศักดิ์ผู้แนะนำการลงทุนที่ปฏิบัติหน้าที่ที่สาขาถนนสายรักว่า ต้องการนำเงินฝากประจำที่ครบกำหนดไปลงทุนในกองทุนที่ไม่เสี่ยงมากและได้ผลตอบแทนสูงกว่าเงินฝากโดยไม่ต้องการลงทุนในหุ้น นายเพิ่มศักดิ์จึงแนะนำให้ลงทุนในกองทุนเปิดทริกเกอร์ ฟันด์ 9 โดยยืนยันว่าการลงทุนในกองทุนดังกล่าวไม่กระทบเงินต้น นางศิริพรจึงลงทุนจำนวน 4 ล้านบาท แล้วเข้ามาลงนามในเอกสารที่สาขาหลังจากนั้น 2–3 วัน ต่อมาเมื่อนางศิริพรได้รับจดหมายจาก บลจ. จึงทราบว่ากองทุนดังกล่าวลงทุนในหุ้น และจะครบกำหนดอายุในอีก 6 เดือนข้างหน้า โดยที่ขณะนั้นมีมูลค่าเงินลงทุนลดลงเหลือ 3,605,240 บาท ลูกค้าจึงต้องการไถ่ถอนเงินลงทุน</span></p>
                <p><span class="ps-5">นายเพิ่มศักดิ์พยายามชี้แจงกับลูกค้าว่า ในฐานะผู้แนะนำการลงทุนมีความมั่นใจว่ากองทุนดังกล่าวสามารถให้ผลตอบแทนสูงเช่นเดียวกับกองทุน ทริกเกอร์ ฟันด์ 1-8 และหากครบกำหนดแล้วไม่ได้ผลตอบแทนที่คาดหวัง ผู้บริหารจะโอนกองทุนไปกองทุนอื่นเพื่อบริหารจนเกิดผลตอบแทนคืนแก่ลูกค้าจึงไม่กระทบเงินต้น สำหรับเรื่องเอกสารต่างๆ เนื่องจากลูกค้าตกลงสั่งซื้อกองทุนทางโทรศัพท์ และลูกค้าเคยซื้อกองทุนมาก่อน จึงให้ลูกค้ามาลงนามและอ่านเอกสารต่างๆ รวมทั้งรับหนังสือชี้ชวนในวันรุ่งขึ้น</span></p>
                <p><span class="ps-5">การที่นายเพิ่มศักดิ์ให้ข้อมูลแก่ลูกค้าว่าการลงทุนในกองทุนเปิดทริกเกอร์ ฟันด์ 9 ไม่กระทบเงินตันและไม่ให้หนังสือชี้ชวนแก่ลูกค้าเพื่อประกอบการพิจารณาก่อนตัดสินใจลงทุน พิจารณาได้ว่าไม่ได้ให้ข้อมูลหรือคำแนะนำที่เหมาะสม (suitability) กับผู้ลงทุนอย่างครบถ้วนถูกต้อง และไม่ได้ให้ข้อมูลที่มีความสำคัญและเกี่ยวข้องอย่างเพียงพอต่อการตัดสินใจลงทุนของผู้ลงทุน</span></p>
                <p class="m-0"><span class="ps-5 fw-bold">ตัวอย่าง 12</span> ลืมแจ้งข้อมูลที่มีผลต่อสิทธิประโยชน์ของลูกค้า</p>
                <p><span class="ps-5">ลูกค้าของผู้แนะนำการลงทุนรายนางสาวสมิตาร้องเรียนว่าซื้อ derivatives warrant ไว้ตามคำแนะนำของนางสาวสมิตา แต่พอใกล้วันที่ครบกำหนดอายุฯ นางสาวสมิตาไม่มีการเตือนหรือให้ข้อมูลเพื่อให้ลูกค้าพิจารณา ทำให้ลูกค้ามิได้ดำเนินการใดๆ จนเกิดผลขาดทุน ซึ่งนางสาวสมิตายอมรับว่าลืมแจ้งวันครบกำหนดอายุ DW แก่ลูกค้า แต่ในทางปฏิบัติที่ผ่านมาจะแจ้งให้ลูกค้าทราบก่อนครบกำหนดอายุทุกครั้งจึงขอร่วมชดใช้ค่าเสียหายแก่ลูกค้า</span></p>
                <p><span class="ps-5">การที่ผู้แนะนำการลงทุนไม่ได้เปิดเผยหรือแจ้งข้อมูลเกี่ยวกับความเสี่ยงเฉพาะของหลักทรัพย์/สัญญาซื้อขายล่วงหน้า หรือข้อจำกัดเกี่ยวกับหลักทรัพย์/สัญญาซื้อขายล่วงหน้า เช่น ใบสำคัญแสดงสิทธิที่กำลังครบกำหนดอายุ เป็นต้น เป็นการปฏิบัติหน้าที่ที่ขาดความรอบคอบเยี่ยงผู้ประกอบวิชาชีพ อย่างไรก็ดี ต้องคำนึงถึงช่วงเวลาและความถี่ในการติดต่อกับลูกค้าด้วย หากเป็นลูกค้าที่มีการติดต่ออย่างสม่ำเสมอผู้แนะนำการลงทุนไม่ควรละเลยที่จะให้ข้อมูลสำคัญดังกล่าว</span></p>
                <p class="m-0"><span class="ps-5 fw-bold">ตัวอย่าง 13</span> ไม่แจ้งหลักเกณฑ์เกี่ยวกับการซื้อขายหลักทรัพย์</p>
                <p><span class="ps-5">ผู้แนะนำการลงทุนรายนายวิชัยได้รับแจ้งจากฝ่ายปฏิบัติการหลักทรัพย์ให้ติดต่อลูกค้ารายนายอภิชัยเพื่อนำเงินมาชำระค่าซื้อหลักทรัพย์ Y จำนวน 10 ล้านหุ้น ที่ราคา 0.05 บาท ก่อนเวลา 12.00 น. เนื่องจากบริษัทหลักทรัพย์ได้กำหนดหลักเกณฑ์รายชื่อหลักทรัพย์ที่มีความเสี่ยงทางด้านราคาผันผวนค่อนข้างสูงเป็น volatile stock และกำหนดให้ลูกค้าที่ซื้อหลักทรัพย์ใน list ต้องมีเงินสดและ/หรือมูลค่าหลักทรัพย์ที่ชำระราคาแล้วคงเหลือกับบริษัทในจำนวนไม่น้อยกว่ามูลค่าที่ต้องการซื้อ หากลูกค้ามีเงินสดหรือหลักประกันมีมูลค่าน้อยกว่ามูลค่าของหลักทรัพย์ที่ซื้อ ลูกค้าต้องชำระส่วนต่างภายใน 12.00 น. ของวันทำการถัดไปซึ่งบริษัทได้แจ้งให้ผู้แนะนำการลงทุนทราบเพื่อแจ้งลูกค้า กรณีนี้หลักทรัพย์ Y ก็เป็นหลักทรัพย์ที่อยู่ใน list ประกอบกับนายอภิชัยมีหลักประกันต่ำกว่าหลักเกณฑ์ แต่นายวิชัยไม่ได้แจ้งให้ลูกค้าทราบก่อนที่ลูกค้าสั่งซื้อหลักทรัพย์นั้น ทำให้ลูกค้าต้องชำระเงินค่าซื้อหลักทรัพย์เร็วกว่ากำหนดชำระราคาค่าซื้อขายหลักทรัพย์ตามปกติ เพื่อไม่ให้ถูกบังคับขาย (force sale) การกระทำดังกล่าวพิจารณาได้ว่านายวิชัยให้ข้อมูลหรือคำแนะนำไม่ครบถ้วน โดยไม่เปิดเผยหรือแจ้งข้อมูลอันเป็นสาระสำคัญที่อาจมีผลกระทบต่อสิทธิประโยชน์ของผู้ลงทุน</span></p>
                <p class="m-0"><span class="ps-5 fw-bold">ตัวอย่าง 14</span> ไม่แจ้งหลักเกณฑ์เกี่ยวกับการวางหลักประกันและการบังคับขาย</p>
                <p><span class="ps-5">ลูกค้าร้องเรียนว่าเมื่อวันที่ 30 กันยายน 25XX ก่อนตลาดอนุพันธ์เปิดทำการ ลูกค้ามีสัญญาซื้อขายล่วงหน้า จำนวน 1 สัญญา ซึ่งขณะนั้นมูลค่าหลักประกันตามราคาตลาดลดลงอยู่ในระดับ maintenance margin แต่ยังไม่ถึงระดับที่ต้องถูกบังคับขาย (force close) ผู้แนะนำการลงทุนรายนายธวัชแนะนำหลายครั้งให้ลูกค้าปิดสถานะเนื่องจากเกรงว่า หากเปิดตลาดแล้วมูลค่าหลักประกันของลูกค้าอาจลดลงจนถึงระดับ force close ทั้งที่ลูกค้าต้องการถือสถานะต่อไป เมื่อตลาดเปิดทำการ ลูกค้าจึงแจ้งปิดสถานะและมีผลขาดทุนเป็นเงิน 35,500 บาท อย่างไรก็ดี เมื่อสิ้นวันปรากฏว่าราคาตลาดของหลักทรัพย์ปรับตัวเพิ่มขึ้น ลูกค้าจึงโต้แย้งว่าตามหลักเกณฑ์ บริษัทหลักทรัพย์สามารถเรียกให้ลูกค้านำเงินมาวางประกันเพิ่มได้ภายในวันที่ T+1 และเรียกร้องค่าเสียหายจากบริษัทหลักทรัพย์ แต่เนื่องจากลูกค้าตัดสินใจสั่งปิดสถานะเอง บริษัทจึงมิได้ชดใช้ค่าเสียหาย แต่มีหนังสือตักเตือนผู้แนะนำการลงทุนรายนายธวัชให้แจ้งหลักเกณฑ์ต่างๆ เกี่ยวกับการวางหลักประกันและการบังคับขายอย่างชัดเจน และถูกต้อง</span></p>
                <p class="m-0"><span class="ps-5 fw-bold">ตัวอย่าง 15</span> รับมอบหมายจากผู้ลงทุนในการตัดสินใจซื้อขายหลักทรัพย์แทนผู้ลงทุน</p>
                <p><span class="ps-5">ลูกค้าแจ้งกับผู้แนะนำการลงทุนรายนางสาวมยุรีเมื่อเปิดบัญชีว่ามีผลขาดทุนจากการซื้อขายหลักทรัพย์กับบริษัทหลักทรัพย์อื่น ต้องการย้ายมาเปิดบัญชีโดยจะโอนหลักทรัพย์ที่ถืออยู่ทั้งหมด ให้นางสาวมยุรีดูแลบัญชีอย่างใกล้ชิดเพื่อแก้ไขผลขาดทุนจากการซื้อขายหลักทรัพย์ที่ผ่านมา นางสาวมยุรีรับดำเนินการตามความประสงค์ของลูกค้าโดยได้ติดต่อหารือกับลูกค้าถึงแนวทางแก้ไขมาโดยตลอด รวมทั้งมีการรายงานผลการซื้อขายแต่ละวันด้วย แต่ลูกค้าไม่สะดวกที่ให้ติดต่อในเวลาทำการ ทำให้นางสาวมยุรีต้องติดต่อลูกค้านอกเวลาทำการทางโทรศัพท์มือถือ และมีบางครั้งที่ลูกค้าติดต่อเองหลังเวลาทำการหรือวันหยุดเสาร์อาทิตย์ ซึ่งลูกค้ามีการสอบถามเรื่องการเข้าออกของเงินค่าซื้อขายจากการตรวจสอบบัญชี ATS ด้วย ทั้งนี้ ลูกค้าไม่เคยแบ่งผลประโยชน์ใดให้แก่นางสาวมยุรี การกระทำของนางสาวมยุรีพิจารณาได้ว่าเป็นการรับมอบหมายจากผู้ลงทุนในการตัดสินใจซื้อขายหลักทรัพย์แทนผู้ลงทุน</span></p>
                <p class="m-0"><span class="ps-5 fw-bold">ตัวอย่าง 16</span> รายงานผลการซื้อขายโดยไม่มีที่มาของคำสั่งจากลูกค้า แต่ลูกค้าก็ยอมรับรายการมาโดยตลอด</p>
                <p><span class="ps-5">ตลาดหลักทรัพย์ฯ ให้บริษัทหลักทรัพย์ตรวจสอบกรณีเกิดรายการซื้อและขายหลักทรัพย์ในราคาเดียวกัน (wash sale) เกิดขึ้นในบัญชีของลูกค้าของผู้แนะนำการลงทุนรายนายสุรสิช บริษัทตรวจสอบแล้วไม่พบที่มาของคำสั่งจากลูกค้า ซึ่งนายสุรสิชอ้างว่ารับคำสั่งจากผู้รับมอบอำนาจจากเจ้าของบัญชีทาง line call บริษัทขยายผลการตรวจสอบเป็นเวลา 3 เดือนตามระยะเวลาการจัดเก็บเทป ไม่พบที่มาของคำสั่งซื้อขายหลักทรัพย์จากผู้รับมอบอำนาจจากลูกค้า แต่พบว่าส่วนใหญ่นายสุรสิชสนทนากับผู้รับมอบอำนาจอย่างสนิทสนมในฐานะเพื่อน โดยนายสุรสิชเสนอรายละเอียดการซื้อขายหลักทรัพย์ไม่ว่าจะเป็นประเภทของคำสั่ง (ซื้อ/ขาย) ชื่อหลักทรัพย์ จำนวน และราคา ให้แก่ผู้รับมอบอำนาจ โดยผู้รับมอบอำนาจเห็นชอบให้ดำเนินการ ตัวอย่างคำตอบรับ เช่น "จัดไป" "ได้เลย" "ได้" "done done" แล้วสิ้นวันนายสุรสิชรายงานผลการซื้อขายหลักทรัพย์ให้ผู้รับมอบอำนาจทราบ ตัวอย่างบทสนทนาที่นายสุรสิชรายงาน เช่น "ได้ short against port ไปแล้ว" "ล้างไปหมดแล้ว" และมีการให้รายละเอียดของการซื้อขายบางรายการไม่ครบถ้วนด้วย แต่ลูกค้าเจ้าของบัญชีและผู้รับมอบอำนาจไม่เคยทักท้วงหรือปฏิเสธรายการ การกระทำของนายสุรสิช พิจารณาได้ว่าเป็นการรับมอบหมายจากผู้ลงทุนในการตัดสินใจซื้อขายหลักทรัพย์แทนผู้ลงทุน</span></p>
                <p class="m-0"><span class="ps-5 fw-bold">ตัวอย่าง 17</span> ส่งคำสั่งก่อนแล้วจึงสอบถามความเห็นจากลูกค้า</p>
                <p><span class="ps-5">ผู้แนะนำการลงทุนด้านตลาดทุนรายนายอรุณดูแลบัญชีลูกค้าที่มีศักดิ์เป็นน้า ทุกวันนายอรุณจะโทรศัพท์ติดต่อกับลูกค้า 2-3 ครั้ง การสนทนาส่วนใหญ่เป็นการแจ้งผลการซื้อขายและหารือแนวทางการลงทุนโดยที่ไม่พบคำสั่งที่ชัดเจนจากลูกค้า แต่ลูกค้าจะแจ้งให้นายอรุณตัดสินใจซื้อขายแทน ระหว่างวันมีการรายงานผลการซื้อขายให้ลูกค้าทราบภายหลัง ซึ่งลูกค้าไม่เคยโต้แย้งและยอมรับว่าไม่เคยติดตามดูแลบัญชีบางรายการมีลักษณะสอบถามความเห็นจากลูกค้าทั้งที่นายอรุณได้ส่งคำสั่งซื้อขายแล้ว ตัวอย่างบทสนทนา เช่น</span></p>
                <div class="alert alert-primary">
                    <p>ผู้แนะนำฯ : น้า ABC ตอนนี้อยู่ที่ 0.83-0.84 เรามีต้นทุน 0.81 อยู่ 2 ล้านหุ้น รอบเดิม 0.83 ถ้าไม่ไหว หรือไม่ผ่าน ตอนนี้ขายได้มั้ยครับ</p>
                    <p>ลูกค้า : แล้วแต่</p>
                    <p>ผู้แนะนำฯ : ไม่ได้ครับ น้าต้องตัดสินใจครับ</p>
                    <p>ลูกค้า : อืม...</p>
                    <p>ผู้แนะนำฯ : ไม่เป็นไรครับ ถ้าราคา 0.84-0.85 ไม่ผ่าน ขายดีกว่านะครับ</p>
                    <p>ลูกค้า : ได้ๆ</p>
                    <p>แต่นายอรุณได้ส่งคำสั่งแล้วตั้งแต่ 20 นาทีก่อนหน้าโทรศัพท์คุยกับลูกค้า</p>
                </div>
                <p class="m-0"><span class="ps-5 fw-bold">ตัวอย่าง 18</span> รับแก้ไขปัญหาการซื้อขายสัญญาซื้อขายล่วงหน้าที่ขาดทุน</p>
                <p><span class="ps-5">ลูกค้ารายใหญ่ของผู้แนะนำการลงทุนรายนางสาวโสภาวดีประกอบอาชีพรับเหมาก่อสร้างเปิดบัญชีซื้อขายมานานกว่า 2 ปี ส่วนใหญ่ซื้อขาย Gold futures โดยเพิ่มวงเงินมาตลอดจาก 4 ล้านบาท จนปัจจุบันเป็น 10 ล้านบาท ลูกค้ามาขอเปลี่ยนผู้แนะนำฯ ที่ดูแลบัญชีโดยให้เหตุผลว่านางสาวโสภาวดีดูแลบัญชีไม่ดีขาดทุนมาตลอด ครั้งหลังสุดจัดการแก้ไขปัญหาไม่ได้ ทำให้ลูกค้าขาดทุนมากกว่า 4 ล้านบาท บริษัทจึงฟังเทปการสนทนาพบว่า ลูกค้ามีการซื้อขาย Gold futures ในปริมาณสูง และมีคำสั่งให้นางสาวโสภาวดีปิดสถานะสัญญา Gold futures จำนวน 289 สัญญา ที่มีผลขาดทุนอยู่และกำลังจะหมดอายุในสัปดาห์หน้า และเปิดสถานะใน series ถัดไป โดยไม่ได้แจ้งจำนวนสัญญาและราคาที่ชัดเจน แต่เนื่องจาก Gold futures ที่ใกล้จะหมดอายุไม่ค่อยมีสภาพคล่อง นางสาวโสภาวดีจึงพยายามเสนอแนวทางในการดำเนินการ ซึ่งลูกค้าตอบรับตามเสนอทั้งหมด เช่น</span></p>
                <div class="alert alert-primary">
                    <p>ผู้แนะนำฯ : "หาก short ประกบไว้ อาจจะทยอยปลดไปก่อนสักครึ่งหนึ่ง ดีไหมคะ"</p>
                    <p>ลูกค้า : "ก็แล้วแต่ ทำไปเลย"</p>                    
                    <p>ผู้แนะนำฯ : "ได้ค่ะ เพราะว่าช่วงเย็นจะ short ประกบไปที่ 24,010 บาทให้"</p>                    
                    <p>ลูกค้า : "โอเคๆ"</p>
                </div>
                <p><span class="ps-5">การกระทำของนางสาวโสภาวดีพิจารณาได้ว่า เป็นการรับมอบหมายจากผู้ลงทุนในการตัดสินใจ ซื้อขายสัญญาซื้อขายล่วงหน้าแทนผู้ลงทุน สำหรับกรณีการปิดสัญญาซื้อขายสัญญาเดิมที่จะหมดอายุและเปิดสัญญาใหม่เพื่อคงสถานะการลงทุนที่ต้องการ (roll over) สัญญาซื้อขายล่วงหน้า เรื่องจำนวนสัญญาอาจขึ้นอยู่กับมูลค่าหลักประกันที่ลูกค้ามี แต่ลูกค้าต้องตัดสินใจว่าราคาที่ต้องการเป็นเท่าใดแล้วมีคำสั่งให้ชัดเจน แต่กรณีนี้ไม่พบว่าลูกค้ามีคำสั่งที่ระบุจำนวนและราคาที่ต้องการซื้อขาย และบทสนทนาจากเทปชัดเจนในลักษณะที่ลูกค้าอนุญาตให้นางสาวโสภาวดีตัดสินใจแทน</span></p>
                <p class="m-0"><span class="ps-5 fw-bold">ตัวอย่าง 19</span> ตัดสินใจซื้อขายหลักทรัพย์ในบัญชีผู้ลงทุนเพื่อประโยชน์ของผู้ลงทุนโดยที่ผู้ลงทุนไม่ได้สั่ง</p>
                <p><span class="ps-5">นางสาวจริยาเป็นผู้แนะนำการลงทุนที่ดูแลบัญชีซื้อขายหลักทรัพย์ของลูกค้า 2 ราย เป็นสามีและภรรยากัน และสามีได้มอบอำนาจให้ภรรยาสามารถสั่งซื้อขายในบัญชีของตนได้ด้วย ตามปกติภรรยาเป็นผู้สั่งซื้อขายทั้ง 2 บัญชีและจดบันทึกไว้ การซื้อขายที่ผ่านมามีปริมาณน้อยและไม่ค่อยมีกำไร นางสาวจริยาจึงต้องการซื้อขายเพื่อทำผลกำไรให้ลูกค้า จึงสั่งซื้อขายหลักทรัพย์ในบัญชีลูกค้าทั้ง 2 รายในลักษณะ net settlement ติดต่อกัน 3 วัน โดยหวังว่าถ้าได้กำไรลูกค้าคงจะพอใจ แต่ถ้ามีผลขาดทุนจำนวนไม่มากก็จะนำเงินเข้าบัญชีให้ลูกค้า แต่เนื่องจากการซื้อขายทำให้ลูกค้าขาดทุนประมาณ 2 แสนบาท ซึ่งลูกค้าตรวจสอบรายการแล้วพบว่าไม่ได้สั่งซื้อขาย บริษัทฟังเทปแล้วไม่พบที่มาของคำสั่งจากลูกค้า จึงได้ชดใช้ค่าเสียหายกับลูกค้า การที่นางสาวจริยาซื้อขายหลักทรัพย์ในบัญชีลูกค้าโดยพลการจนทำให้ลูกค้าได้รับความเสียหายพิจารณาได้ว่าเป็นการตัดสินใจซื้อขายหลักทรัพย์ในบัญชีผู้ลงทุนเพื่อประโยชน์ของผู้ลงทุนโดยที่ผู้ลงทุนไม่ได้สั่ง</span></p>
                <p class="m-0"><span class="ps-5 fw-bold">ตัวอย่าง 20</span> ตัดสินใจซื้อขายหลักทรัพย์ในบัญชีผู้ลงทุนเพื่อประโยชน์ของผู้ลงทุนโดยที่ผู้ลงทุนไม่ได้สั่ง</p>
                <p><span class="ps-5">ในช่วงเช้าลูกค้าได้ขอคำแนะนำจากผู้แนะนำการลงทุนรายนางสาวมัณตาว่าจะซื้อหุ้น A ในช่วงราคาใด เนื่องจาก บมจ. A มีผลประกอบการที่ดีต่อเนื่องมาตั้งแต่ต้นปี นางสาวมัณตาจึงเสนอว่าตามบทวิเคราะห์แล้วราคาตลาดปัจจุบันที่ 20 บาท น่าจะลงทุนได้ และหากต้องการกำไรระยะสั้น ควรขายที่ราคา 22 บาทขึ้นไป ลูกค้าเห็นด้วย แต่ราคาขณะนั้นเพิ่มขึ้นเป็น 21 บาท ลูกค้าจึงบอกให้รอก่อน ยังไม่ตัดสินใจซื้อเนื่องจากมีเงินจำกัด ต่อมาช่วงบ่ายราคาหุ้น A ลดลงเหลือ 19 บาท</span></p>
                <p><span class="ps-5">นางสาวมัณตาได้โทรศัพท์ติดต่อลูกค้าแต่ลูกค้าปิดโทรศัพท์ นางสาวมัณตาจึงตัดสินใจซื้อหลักทรัพย์ A ในบัญชีของลูกค้า เนื่องจากราคาของหลักทรัพย์อยู่ในระดับที่ลูกค้าสนใจและน่าจะขายเพื่อทำกำไรได้ตามที่หารือในช่วงเช้า นางสาวมัณตาติดต่อลูกค้าอีกครั้งก่อนปิดตลาด แต่ยังไม่สามารถติดต่อได้ ดังนั้น เพื่อไม่ให้ลูกค้ามีความเสี่ยงเรื่องการชำระเงิน จึงได้สั่งขายหุ้น B ที่มีกำไรในจำนวนเท่ากับที่ต้องจ่ายค่าซื้อหุ้น A การกระทำของนางสาวมัณตาดังกล่าวพิจารณาได้ว่าเป็นการตัดสินใจซื้อขายหลักทรัพย์ในบัญชีผู้ลงทุนเพื่อประโยชน์ของผู้ลงทุนโดยที่ผู้ลงทุนไม่ได้สั่ง</span></p>
                <p class="m-0"><span class="ps-5 fw-bold">ตัวอย่าง 21</span> ตัดสินใจซื้อขายหลักทรัพย์ในบัญชีหลักทรัพย์ของผู้ลงทุนโดยผู้ลงทุนไม่ได้สั่ง</p>
                <p><span class="ps-5">ลูกค้าร้องเรียนว่าผู้แนะนำการลงทุนรายนางสาวพรรณภาส่งคำสั่งขายหลักทรัพย์ จำนวน 49,000 หุ้นที่ราคา 17.50 บาท ทั้งที่ลูกค้าสั่งให้ขายทั้งหมดจำนวน 50,000 หุ้นที่ราคา 19 บาท ซึ่งนางสาวพรรณภายอมรับว่าได้ขายหลักทรัพย์ในราคาดังกล่าวเนื่องจากราคาสูงสุดในวันนั้นไม่ถึงราคาที่ลูกค้าสั่ง ประกอบกับราคาปรับตัวลดลงขณะส่งคำสั่ง นอกจากนี้ ยังยอมรับว่าได้สั่งซื้อขายหลักทรัพย์ดังกล่าวในช่วง 2 เดือนก่อนโดยที่ลูกค้าไม่ได้สั่ง เนื่องจากเห็นว่าราคาหลักทรัพย์ปรับตัวสูง จึงน่าจะขายออกไปและซื้อกลับมาในราคาต่ำเพื่อให้ลูกค้าได้กำไร บางรายการนางสาวพรรณภาได้ส่งคำสั่งขายหลักทรัพย์ไว้ก่อนที่จะแจ้งลูกค้าหรือส่งคำสั่งขายหลักทรัพย์ทั้งที่ลูกค้าแจ้งว่าไม่ขาย การกระทำของนางสาวพรรณภาพิจารณาได้ว่าเป็นการตัดสินใจซื้อขายหลักทรัพย์ในบัญชีผู้ลงทุนโดยที่ผู้ลงทุนไม่ได้สั่ง</span></p>
                <p class="m-0"><span class="ps-5 fw-bold">ตัวอย่าง 22</span> รับคำสั่งซื้อขายหลักทรัพย์จากบุคคลอื่นที่ไม่ใช่เจ้าของบัญชี</p>
                <p><span class="ps-5">นายเฉลิมชัยเป็นผู้แนะนำการลงทุนประจำสำนักงานสาขาดูแลลูกค้ากลุ่มหนึ่งที่เป็นแพทย์และพยาบาลอีก 3 ราย ประจำโรงพยาบาลเดียวกัน ซึ่งมีความสนิทสนมและเชื่อมั่นในลูกค้ารายที่เป็นแพทย์ที่ลงทุนในหุ้นมานาน จึงแจ้งให้นายเฉลิมชัยรับคำสั่งซื้อขายที่ลูกค้ารายดังกล่าวสั่งในบัญชีได้ โดยที่นายเฉลิมชัยเข้าใจว่าลูกค้าได้จัดทำหนังสือมอบอำนาจเป็นลายลักษณ์อักษรไว้แล้ว จึงไม่ได้ดำเนินการใดๆ เมื่อลูกค้ารายดังกล่าวส่งคำสั่ง นายเฉลิมชัยก็จะถามถึงการสั่งในอีก 3 บัญชีที่เหลือด้วย ซึ่งลูกค้าก็จะแจ้งให้ส่งคำสั่งเช่นเดียวกันด้วย ดังนั้น การที่นายเฉลิมชัยรับคำสั่งจากลูกค้ารายหนึ่งที่สั่งซื้อขายหลักทรัพย์ในบัญชีของลูกค้าอื่นอีก 3 ราย โดยที่ลูกค้าทั้ง 3 รายไม่มีการมอบอำนาจให้ พิจารณาได้ว่ามิได้ให้บริการซื้อขายหลักทรัพย์แก่ผู้ลงทุนตามคำสั่งของผู้ลงทุนที่เป็นเจ้าของบัญชีหรือตามคำสั่งของผู้ที่ผู้ลงทุนมอบอำนาจให้อย่างเป็นลายลักษณ์อักษร</span></p>
                <p class="m-0"><span class="ps-5 fw-bold">ตัวอย่าง 23</span> รับคำสั่งจากบุคคลอื่นที่ไม่ใช่เจ้าของบัญชีและปกปิดมิให้บริษัทรู้เป็นการใช้บัญชี</p>
                <p><span class="ps-5"> จากการตรวจสอบเรื่องการสร้างราคาหลักทรัพย์ พบข้อเท็จจริงว่าผู้แนะนำฯ รายนายสนองส่งคำซื้อขายหลักทรัพย์ในบัญชีของลูกค้า โดยรับคำสั่งดังกล่าวจากบุคคลอื่นทั้งที่ทราบว่าไม่ใช่เจ้าของบัญชีหรือผู้รับมอบอำนาจจากเจ้าของบัญชี และเรียกชื่อบุคคลอื่นเป็นลูกค้าเพื่ออำพรางให้บริษัทเข้าใจว่าลูกค้าเจ้าของบัญชีเป็นผู้ส่งคำสั่งด้วยตนเอง รวมทั้งมิได้ดำเนินการให้ลูกค้าเจ้าของบัญชีดำเนินการมอบอำนาจให้ถูกต้องตามหลักเกณฑ์ ทั้งที่มีการสั่งซื้อขายหลักทรัพย์เป็นประจำและต่อเนื่องนานกว่า 1 ปี การกระทำของนายสนองพิจารณาได้ว่า เป็นการใช้บัญชีของลูกค้าซื้อขายหลักทรัพย์ให้แก่บุคคลอื่นที่ไม่ใช่เจ้าของบัญชีเพื่อเอื้อประโยชน์อื่นใด ซึ่งการให้บุคคลอื่นมาใช้บัญชีร่วมกับลูกค้าอาจทำความเสียหายให้ลูกค้าได้</span></p>
                <p class="m-0"><span class="ps-5 fw-bold">ตัวอย่าง 24</span> ไม่ใช้ระบบการบันทึกเทปตามที่บริษัทหลักทรัพย์จัดไว้</p>
                <p><span class="ps-5">ลูกค้าของผู้แนะนำการลงทุนรายนายอัชชาได้ร้องเรียนต่อบริษัทหลักทรัพย์ว่านายอัชชาส่งคำสั่งขายหุ้น A ที่ไม่ตรงตามคำสั่งที่ให้ขายที่ราคา 10 บาท แต่นายอัชชาขายที่ราคา 9.50 บาท ขอให้บริษัทยกเลิกรายการบริษัทได้ฟังเทปบันทึกการสนทนาแล้วไม่พบว่าผู้ลงทุนมีคำสั่งแต่อย่างใด จึงสอบถามผู้ลงทุนและนายอัชชาได้ความตรงกันว่าผู้ลงทุนส่งคำสั่งทางโทรศัพท์มือถือ แต่นายอัชชาแย้งว่าผู้ลงทุนสั่งให้ขายทันทีที่ราคาขณะนั้น เนื่องจากไม่มีหลักฐานว่าผู้ลงทุนสั่งที่ราคาใด บริษัทจึงไม่สามารถโอนย้ายรายการว่าเกิดจากความผิดพลาดได้ ส่วนนายอัชชา บริษัทพิจารณาว่าไม่บันทึกการรับคำสั่งซื้อขายหลักทรัพย์ของผู้ลงทุนให้ครบถ้วน</span></p>
                <p class="m-0"><span class="ps-5 fw-bold">ตัวอย่าง 25</span> ใช้รายงานที่มีรายละเอียดไม่ครบถ้วนมาทดแทนการจัดทำ order ticket</p>
                <p><span class="ps-5">จากการเข้าตรวจสอบของสำนักงานคณะกรรมการ ก.ล.ต. พบว่าผู้แนะนำการลงทุนจำนวน 3 ราย จากทั้งหมด 10 รายของสาขาถนนสายรัก ได้นำรายงาน customer confirmation and portfolio ไปให้ผู้ลงทุนที่มาห้องค้าลงนามรับรองแทนการจัดทำ order ticket ซึ่งรายงานดังกล่าวไม่มีรายละเอียดเวลาการส่งคำสั่งซื้อ/ขาย/ยกเลิก และรายละเอียดของหลักทรัพย์ที่ผู้ลงทุนสั่งซื้อ/ขาย/ยกเลิกทุกรายการ รวมทั้งไม่มีข้อความที่แสดงว่าผู้ลงทุนยอมรับว่าเป็นผู้ส่งคำสั่งซื้อขายรายการดังกล่าว ไปให้ผู้ลงทุนลงนามแทนใบส่งคำสั่งซื้อขายหลักทรัพย์ของผู้ลงทุน (ใบ F8) ซึ่งบริษัทชี้แจงว่าได้มีการอบรมชี้แจงให้ผู้แนะนำการลงทุนทราบและถือปฏิบัติแล้ว การกระทำของผู้แนะนำการลงทุนทั้ง 3 รายพิจารณาได้ว่าไม่ได้จัดทำหลักฐานแสดงที่มาของคำสั่งซื้อขายหลักทรัพย์อย่างครบถ้วน</span></p>
                <p class="m-0"><span class="ps-5 fw-bold">ตัวอย่าง 26</span> รับซื้อคืนในราคาที่สูงกว่าราคาปัจจุบัน</p>
                <p><span class="ps-5">ผู้ลงทุนของผู้แนะนำการลงทุนรายนางสาวธัญญาร้องเรียนว่า นางสาวธัญญาซึ่งเป็นลูกของพี่สาวได้ชักชวนให้ลงทุนในกองทุนต่างประเทศ เป็นเงิน 10 ล้านบาทโดยกระจายลงทุนใน 3 กองทุน ในช่วงปีที่ผ่านมา กองทุนที่ 1 ลงทุน 2 ล้านบาท ได้กำไรประมาณแสนกว่าบาท ส่วนอีก 2 กองทุน ช่วงแรกมีกำไรและผู้ลงทุนแจ้งว่าต้องการขาย แต่นางสาวธัญญาแนะนำให้ถือไว้ก่อนเพราะยังได้กำไรน้อย จนกระทั่งผู้ลงทุนจำเป็นต้องใช้เงินจึงส่งโทรสารถึงนางสาวธัญญาสั่งขายทั้ง 2 กองทุน แต่นางสาวธัญญาไม่ดำเนินการให้ต่อมาการลงทุนในกองทุนทั้ง 2 กอง มีผลขาดทุนเพิ่มอีกเกือบสองแสนบาท นางสาวธัญญาจึงไปพบผู้ลงทุนที่บ้าน และได้ข้อสรุปว่านางสาวธัญญาจะรับซื้อกองทุนที่ผู้ลงทุนถืออยู่ ซึ่งขณะนั้นมีมูลค่า 6.85 ล้านบาทและจะจ่ายดอกเบี้ยพร้อมเงินต้นรวมเป็นเงิน 7.0 ล้านบาทในเดือนธันวาคม โดยไม่มีการโอนย้ายหน่วยลงทุนเป็นชื่อของนางสาวธัญญา เมื่อถึงเดือนธันวาคม ผู้ลงทุนมาติดตามความคืบหน้า นางสาวธัญญากลับปฏิเสธว่าไม่ได้เป็นผู้ซื้อกองทุนและไม่ได้มีการทำสัญญาซื้อขายแต่อย่างใด ผู้ลงทุนต้องไปฟ้องร้องกับธนาคารเองการที่นางสาวธัญญาสัญญากับผู้ลงทุนว่าจ่ายดอกเบี้ยพร้อมเงินตันเป็นเงิน 7.0 ล้านบาทขณะที่กองทุนมีมูลค่า 6.85 ล้านบาท พิจารณาได้ว่าเป็นการรับประกับผลตอบแทนจากการลงทุนในหลักทรัพย์</span></p>
                <p class="m-0"><span class="ps-5 fw-bold">ตัวอย่าง 27</span> นำข้อมูลการซื้อขายของลูกค้าไปเปิดเผย</p>
                <p><span class="ps-5">นายชัยได้รับโทรศัพท์สั่งซื้อหุ้นจากนางสองซึ่งเป็นผู้ลงทุน โดยนางสองได้ทราบมาก่อนว่านางหนึ่งได้สั่งซื้อหุ้นเดียวกันกับที่นางสองจะสั่งซื้อ หลังจากสนทนากันพอสมควร นายชัยเห็นว่าผู้ลงทุนทั้ง 2 รายเป็นพี่น้องกัน จึงให้ข้อมูลการซื้อขายหุ้นในช่วงที่ผ่านมาแก่นางสอง ซึ่งนายชัยทราบต่อมาว่าผู้ลงทุนทั้ง 2 ราย มีข้อพิพาทเกี่ยวกับมรดก โดยนางสองอ้างว่านางหนึ่งนำเงินมรดกมาซื้อหุ้นเพื่อปกปิดจำนวนเงินคงเหลือ การกระทำของนายชัยพิจารณาได้ว่าเป็นการการกระทำที่ไม่เหมาะสม เนื่องจากไม่รักษาความลับของผู้ลงทุน</span></p>
            </div>
            <div id="section3">
                <h2 class="text-primary">บทลงโทษทางปกครอง</h2>
                <p><span class="ps-5">มี 3 ระดับ ดังนี้</span></p>
                <p><span class="ps-5">(1) เปิดเผยพฤติกรรมที่ไม่เหมาะสม หมายถึง ทำหน้าที่ต่อไปได้ แต่ต้องไม่ทำความผิดซ้ำใน เรื่องเดิมอีกภายในช่วงระยะเวลา 1 ปี</span></p>
                <p><span class="ps-5">(2) พักการให้ความเห็นชอบ หมายถึง ต้องพักการปฏิบัติหน้าที่เป็นบุคลากรในธุรกิจตลาดทุนที่ได้รับความเห็นชอบจากสำนักงานคณะกรรมการ ก.ล.ต. ทั้งหมด ตามระยะเวลาสั่งพักที่กำหนด โดยมีตั้งแต่ 1 เดือน ถึง 2 ปี ซึ่งวิธีปฏิบัติหากครบเวลาที่ถูกลงโทษแล้ว จะสามารถกลับมาปฏิบัติหน้าที่ต่อไปได้ในช่วงอายุความเห็นชอบที่เหลือ แต่ต้องสอบจรรยาบรรณก่อนปฏิบัติหน้าที่</span></p>
                <p><span class="ps-5">(3) เพิกถอนการให้ความเห็นชอบ หมายถึง การให้ความเห็นชอบเป็นบุคลากรในธุรกิจตลาดทุนที่ได้รับความเห็นชอบจากสำนักงานคณะกรรมการ ก.ล.ต. ทั้งหมดจะสิ้นสุดลง และไม่สามารถทำหน้าที่อีกต่อไปได้ ตามระยะเวลาที่กำหนด โดยมีตั้งแต่ 1 ปี ถึง 10 ปี ซึ่งวิธีปฏิบัติหากครบเวลาที่ถูกลงโทษแล้วจะสามารถกลับมาปฏิบัติหน้าที่ต่อไปได้ แต่ต้องขอความเห็นชอบกับสำนักงานคณะกรรมการ ก.ล.ต. โดยต้องสอบวิชาที่กำหนดแบบเต็มรูปแบบเสมือนมาขอขึ้นทะเบียนใหม่</span></p>
            </div>
            <div id="section4">
                <h2 class="text-primary">ต้องไม่ปฏิบัติฝ่าฝืนพระราชบัญญัติหลักทรัพย์และตลาดหลักทรัพย์ (ฉบับที่ 5) พ.ศ. 2559 ที่เป็นการกระทำอันไม่เป็นธรรมเกี่ยวกับการซื้อขายหลักทรัพย์ (market misconduct)</h2>
                <h4 class="text-primary">1. ต้องไม่เปิดเผยข้อมูลที่อาจทำให้ผู้ลงทุนและตลาดทุนเสียหาย ได้แก่</h4>
                <p class="m-0"><span class="ps-5 fw-bold">1.1 ต้องไม่บอกกล่าว เผยแพร่ หรือเปิดเผยข้อความอันเป็นเท็จหรือที่ทำให้สำคัญผิด</span></p>
                <p><span class="ps-5">มาตรา 240 ห้ามมิให้บุคคลใดบอกกล่าว เผยแพร่ หรือให้คำรับรองข้อความอันเป็นเท็จ หรือข้อความอันอาจก่อให้เกิดความสำคัญผิดในสาระสำคัญเกี่ยวกับฐานะทางการเงิน ผลการดำเนินงาน ราคาซื้อขายหลักทรัพย์ หรือข้อมูลอื่นใดที่เกี่ยวกับบริษัทที่ออกหลักทรัพย์ โดยประการที่น่าจะทำให้มีผลกระทบต่อราคาหลักทรัพย์หรือต่อการตัดสินใจลงทุนในหลักทรัพย์</span></p>
                <p class="m-0"><span class="ps-5 fw-bold">1.2 ต้องไม่วิเคราะห์หรือคาดการณ์เกี่ยวกับบริษัทที่ออกหลักทรัพย์ โดยประการที่น่าจะมีผลกระทบต่อราคาหลักทรัพย์หรือต่อการตัดสินใจลงทุนในหลักทรัพย์</span></p>
                <p><span class="ps-5">มาตรา 241 ห้ามมิให้บุคคลใดวิเคราะห์หรือคาดการณ์ฐานะทางการเงิน ผลการดำเนินงาน ราคา ซื้อขายหลักทรัพย์ หรือข้อมูลอื่นใดที่เกี่ยวกับบริษัทที่ออกหลักทรัพย์ โดยนำข้อมูลที่รู้ว่าเป็นเท็จ หรือไม่ครบถ้วนอันอาจก่อให้เกิดความสำคัญผิดในสาระสำคัญ มาใช้ในการวิเคราะห์หรือคาดการณ์ หรือละเลยที่จะพิจารณาความถูกต้องของข้อมูลดังกล่าว หรือโดยบิดเบือนข้อมูลที่ใช้ในการวิเคราะห์หรือคาดการณ์จะได้เปิดเผยหรือให้ความเห็นเกี่ยวกับการวิเคราะห์หรือคาดการณ์นั้นต่อประชาชนโดยประการที่น่าจะมีผลกระทบต่อราคาหลักทรัพย์หรือต่อการตัดสินใจลงทุนในหลักทรัพย์</span></p>
                <h4 class="text-primary">2. ต้องไม่เอาเปรียบผู้ลงทุนรายอื่นโดยการใช้ประโยชน์จากข้อมูลที่ตนล่วงรู้มา</h4>
                <p class="m-0"><span class="ps-5 fw-bold">2.1 ต้องไม่ซื้อขายหลักทรัพย์โดยใช้ข้อมูลภายใน (insider trading)</span></p>
                <p class="m-0"><span class="ps-5 fw-bold">2.2 ต้องไม่ซื้อขายหลักทรัพย์ตัดหน้าลูกค้าโดยใช้ข้อมูลคำสั่งซื้อขายหลักทรัพย์ของลูกค้า (front running)</span></p>
                <p><span class="ps-5">มาตรา 242 ห้ามมิให้บุคคลใดซึ่งรู้หรือครอบครองข้อมูลภายในที่เกี่ยวกับบริษัทที่ออกหลักทรัพย์กระทำการดังต่อไปนี้</span></p>
                <div class="ps-3">
                    <ol class="ps-5">
                        <li>ซื้อหรือขายหลักทรัพย์ หรือเข้าผูกพันตามสัญญาซื้อขายล่วงหน้าที่เกี่ยวข้องกับหลักทรัพย์ ไม่ว่าเพื่อตนเองหรือบุคคลอื่น เว้นแต่</li>
                        <ul class="list-unstyled">
                            <li>(ก) เป็นการปฏิบัติตามกฎหมาย คำสั่งศาล หรือคำสั่งของหน่วยงานที่มีอำนาจตามกฎหมาย</li>
                            <li>(ข) เป็นการปฏิบัติตามภาระผูกพันตามสัญญาซื้อขายล่วงหน้าที่ทำขึ้นก่อนที่ตนจะรู้หรือครอบครองข้อมูลภายในที่เกี่ยวกับบริษัทที่ออกหลักทรัพย์</li>
                            <li>(ค) เป็นการกระทำโดยตนมิได้เป็นผู้รู้เห็นหรือตัดสินใจ แต่ได้มอบหมายให้ผู้ได้รับอนุญาตหรือจดทะเบียนตามกฎหมายให้จัดการเงินทุนหรือการลงทุน ตัดสินใจในการซื้อหรือ ขายหลักทรัพย์หรือเข้าผูกพันตามสัญญาซื้อขายล่วงหน้าที่เกี่ยวข้องกับหลักทรัพย์นั้น หรือ</li>
                            <li>(ง) เป็นการกระทำในลักษณะที่มิได้เป็นการเอาเปรียบบุคคลอื่นหรือในลักษณะตามที่คณะกรรมการ ก.ล.ต. ประกาศกำหนด</li>
                        </ul>
                        <li>เปิดเผยข้อมูลภายในแก่บุคคลอื่นไม่ว่าโดยทางตรงหรือทางอ้อมและไม่ว่าด้วยวิธีใด โดยรู้หรือควรรู้ว่าผู้รับข้อมูลอาจนำข้อมูลนั้นไปใช้ประโยชน์ในการซื้อหรือขายหลักทรัพย์ หรือเข้าผูกพันตามสัญญาซื้อขายล่วงหน้าที่เกี่ยวข้องกับหลักทรัพย์ ไม่ว่าเพื่อตนเองหรือบุคคลอื่น เว้นแต่เป็นการกระทำในลักษณะที่มิได้เป็นการเอาเปรียบบุคคลอื่นหรือในลักษณะตามที่คณะกรรมการ ก.ล.ต. ประกาศกำหนด</li>
                    </ol>
                </div>
                <h4 class="text-primary">3. ต้องไม่ซื้อขายหลักทรัพย์ที่เป็นการสร้างราคาหลักทรัพย์</h4>
                <p class="m-0"><span class="ps-5 fw-bold">3.1 ต้องไม่ซื้อขายหลักทรัพย์ที่ทำให้บุคคลทั่วไปเข้าใจผิดเกี่ยวกับราคาหรือปริมาณการซื้อขายหลักทรัพย์</span></p>
                <p><span class="ps-5">มาตรา 244/3 ห้ามมิให้บุคคลใดกระทำการ ดังต่อไปนี้</span></p>
                <div class="ps-3">
                    <ol class="ps-5">
                        <li>(1) ส่งคำสั่งซื้อหรือขายหลักทรัพย์ หรือซื้อหรือขายหลักทรัพย์ อันเป็นการทำให้บุคคลทั่วไปเข้าใจผิดเกี่ยวกับราคาหรือปริมาณการซื้อหรือขายหลักทรัพย์</li>
                        <li>(2) ส่งคำสั่งซื้อหรือขายหลักทรัพย์ ในลักษณะต่อเนื่องกันโดยมุ่งหมายให้ราคาหลักทรัพย์หรือปริมาณการซื้อหรือขายหลักทรัพย์นั้นผิดไปจากสภาพปกติของตลาด</li>
                    </ol>
                </div>
                <p class="m-0"><span class="ps-5 fw-bold">3.2 ต้องไม่ซื้อขายหลักทรัพย์ที่ทำให้ราคาหรือปริมาณการซื้อขายหลักทรัพย์ผิดไปจากสภาพปกติของตลาด</span></p>
                <p><span class="ps-5">มาตรา 244/5 ให้สันนิษฐานไว้ก่อนว่าการกระทำดังต่อไปนี้ เป็นการกระทำที่ทำให้บุคคลทั่วไปเข้าใจผิดเกี่ยวกับราคาหรือปริมาณการซื้อหรือขายหลักทรัพย์ตามมาตรา 244/3 (1) หรือเป็นการกระทำที่ทำให้ราคาหลักทรัพย์หรือปริมาณการซื้อหรือขายหลักทรัพย์นั้นผิดไปจากสภาพปกติของตลาดตามมาตรา 244/3 (2) แล้วแต่กรณี</span></p>
                <div class="ps-3">
                    <ol class="ps-5">
                        <li>(1) ซื้อหรือขายหลักทรัพย์ซึ่งในที่สุดบุคคลที่ได้ประโยชน์จากการซื้อหรือขายหลักทรัพย์ยังคงเป็นบุคคลคนเดียวกัน</li>
                        <li>(2) ส่งคำสั่งซื้อหลักทรัพย์โดยรู้อยู่แล้วว่าตนเองหรือบุคคลซึ่งร่วมกันกระทำการ ได้สั่งขายหรือจะสั่งขายหลักทรัพย์เดียวกัน ในจำนวนใกล้เคียงกัน ราคาใกล้เคียงกัน และภายในเวลาใกล้เคียงกัน</li>
                        <li>(3) ส่งคำสั่งขายหลักทรัพย์โดยรู้อยู่แล้วว่าตนเองหรือบุคคลซึ่งร่วมกันกระทำการ ได้สั่งซื้อหรือจะสั่งซื้อหลักทรัพย์เดียวกัน ในจำนวนใกล้เคียงกัน ราคาใกล้เคียงกัน และภายในเวลาใกล้เคียงกัน</li>
                        <li>(4) ส่ง แก้ไข หรือยกเลิกคำสั่งซื้อหรือขายหลักทรัพย์ในช่วงก่อนเปิดหรือช่วงก่อนปิดตลาดหลักทรัพย์ หรือศูนย์ซื้อขายหลักทรัพย์ แล้วแต่กรณี โดยมุ่งหมายให้ราคาเปิดหรือราคาปิดของหลักทรัพย์นั้นสูงหรือต่ำกว่าที่ควรจะเป็น</li>
                        <li>(5) ส่ง แก้ไข หรือยกเลิกคำสั่งซื้อหรือขายหลักทรัพย์ในลักษณะที่เป็นการขัดขวางการซื้อหรือขายหลักทรัพย์ของบุคคลอื่น ซึ่งมีผลทำให้บุคคลอื่นต้องส่งคำสั่งซื้อหรือขายหลักทรัพย์ในราคาที่สูงกว่าหรือต่ำกว่าที่ควรจะเป็น</li>
                    </ol>
                </div>
                <h4 class="text-primary">4. ต้องไม่ใช้หรือยอมให้ใช้บัญชี nominee ในการกระทำอันไม่เป็นธรรมเกี่ยวกับการซื้อขายหลักทรัพย์</h4>
                <p><span class="ps-5">มาตรา 244/6 ให้สันนิษฐานไว้ก่อนว่าผู้กระทำการดังต่อไปนี้ เป็นตัวการในการกระทำความผิด ตามมาตรา 244/3</span></p>
                <div class="ps-3">
                    <ol class="ps-5">
                        <li>เปิดบัญชีธนาคารร่วมกันเพื่อการชำระเงินหรือรับชำระเงินที่เกี่ยวกับหรือเนื่องจากการซื้อขาย หลักทรัพย์</li>
                        <li>ยอมให้บุคคลอื่นใช้ประโยชน์จากบัญชีธนาคารของตนเพื่อการชำระเงินหรือรับชำระเงินที่เกี่ยวกับหรือเนื่องจากการซื้อขายหลักทรัพย์</li>
                        <li>ยอมให้บุคคลอื่นใช้บัญชีซื้อขายหลักทรัพย์ของตน</li>
                        <li>ชำระเงินหรือรับชำระเงินค่าซื้อขายหลักทรัพย์แทนกัน</li>
                        <li>นำเงินหรือทรัพย์สินอื่นมาวางเป็นประกันในการซื้อขายหลักทรัพย์แทนกัน</li>
                        <li>ยอมให้บุคคลอื่นรับประโยชน์หรือรับผิดชอบในการชำระเงินที่เกี่ยวกับหรือเนื่องจากการซื้อขายหลักทรัพย์ของตน หรือ</li>
                        <li>โอนหรือรับโอนหลักทรัพย์ระหว่างกัน</li>
                    </ol>
                </div>
                <h4 class="text-primary">5. ต้องไม่ส่งคำสั่งซื้อขายหลักทรัพย์เข้าไปในระบบการซื้อขายของตลาดหลักทรัพย์แห่งประเทศไทยจนเป็นเหตุให้ระบบล่าช้าหรือหยุดชะงัก</h4>
                <p><span class="ps-5">มาตรา 244/7 ห้ามมิให้บุคคลใดส่ง แก้ไข หรือยกเลิกคำสั่งซื้อหรือขายหลักทรัพย์เข้าไปในระบบซื้อขายหลักทรัพย์ของตลาดหลักทรัพย์หรือศูนย์ซื้อขายหลักทรัพย์ โดยรู้หรือควรรู้ว่าการกระทำดังกล่าวนั้นน่าจะทำให้ราคาหลักทรัพย์หรือปริมาณการซื้อหรือขายหลักทรัพย์ผิดไปจากสภาพปกติของตลาด และเป็นเหตุให้ระบบซื้อขายหลักทรัพย์ล่าช่าหรือหยุดชะงัก</span></p>
                <p class="m-0"><span class="ps-5 fw-bold">ตัวอย่างพฤติกรรมที่เป็นการฝ่าฝืนพระราชบัญญัติหลักทรัพย์และตลาดหลักทรัพย์ (ฉบับที่ 5) พ.ศ. 2559</span></p>
                <p class="m-0"><span class="ps-5 fw-bold">ตัวอย่าง 1 เป็นตัวการและมีส่วนเกี่ยวข้องในการสร้างราคาหลักทรัพย์</span></p>
                <p><span class="ps-5">สำนักงานคณะกรรมการ ก.ล.ต. ได้รับรายงานการตรวจสอบจากตลาดหลักทรัพย์ฯ และตรวจสอบข้อเท็จจริงเพิ่มเติมพบว่า ผู้แนะนำการลงทุนรายนางสาวชนิดากระทำการเป็นตัวการร่วมกับนายสมชายในกรณีการสร้างราคาหลักทรัพย์ A โดยเป็นผู้จัดหาบัญชีหลักทรัพย์ของลูกค้าจำนวน 3 ราย เพื่อซื้อขายหลักทรัพย์ A ในลักษณะสร้างราคาให้แก่นายสมชาย และเป็นผู้ส่งคำสั่งซื้อขายหลักทรัพย์ในบัญชีของลูกค้าทั้ง 3 รายดังกล่าว โดยลูกค้าทั้ง 3 รายให้การว่า ได้ให้นางสาวชนิดายืมใช้บัญชีซื้อขายหลักทรัพย์และให้นางสาวชนิดาชำระราคาค่าซื้อขายหลักทรัพย์เอง รวมทั้งได้ลงนามในใบถอนเงินฝากในบัญชี ATS มอบไว้ให้นางสาวชนิดา</span></p>
                <p><span class="ps-5">นอกจากนี้ ยังพบว่ามีผู้แนะนำฯ อีก 3 ราย ได้แก่ นาย ก นาย ข และนาย ค ได้ร่วมกันส่งคำสั่งซื้อขายในบัญชีลูกค้าทั้ง 3 รายที่นางสาวชนิดาใช้ในการสร้างราคา ซึ่งคำสั่งดังกล่าวมีลักษณะไม่เหมาะสมโดยส่วนใหญ่เป็นการเคาะซื้อเปลี่ยนราคาให้สูงขึ้น มีผลทำให้ราคาเปลี่ยนหลายช่วงราคา และเคาะซื้อบ่อยครั้งโดยส่งคำสั่งในราคาเดิมหลายๆ รายการ (แตก order) แต่ไม่มีพยานหลักฐานเพียงพอที่จะพิจารณาได้ว่ามีส่วนรู้เห็นหรือช่วยเหลือสนับสนุนผู้ต้องสงสัยในการสร้างราคา จึงพิจารณาว่า นาย ก นาย ข และนาย ค มีพฤติกรรมที่ไม่เหมาะสมที่เกี่ยวข้องกับการกระทำอันไม่เป็นธรรม โดยเป็นผู้ส่งคำสั่งที่ ไม่เหมาะสมในลักษณะการสร้างราคา</span></p>
            </div>
            <div id="section5">
                <h2 class="text-primary">ต้องปฏิบัติให้เป็นไปตามหลักเกณฑ์การให้บริการซื้อขายผลิตภัณฑ์ในตลาดทุน โดยลูกค้ายินยอมให้ตัดสินใจซื้อขายหลักทรัพย์/สัญญาซื้อขายล่วงหน้าแทนลูกค้าในขอบเขตที่จำกัด (discretionary account)</h2>
                <p><span class="ps-5">กรณีผู้ลงทุนต้องการให้ผู้แนะนำการลงทุนตัดสินใจลงทุนซื้อขายหลักทรัพย์/สัญญาซื้อขายล่วงหน้าแทน ผู้แนะนำการลงทุนต้องปฏิบัติตามหลักเกณฑ์การให้บริการซื้อขายผลิตภัณฑ์ในตลาดทุนโดยลูกค้ายินยอมให้ตัดสินใจซื้อขายแทนลูกค้าในขอบเขตที่จำกัด ดังนี้</span></p>
                <h4 class="text-primary">1. ต้องจัดให้มีข้อตกลงการให้บริการกับลูกค้า</h4>
                <p><span class="ps-5">โดยมีสาระสำคัญอย่างน้อยในเรื่องดังต่อไปนี้ ก่อนทำการเปิดบัญชีให้แก่ลูกค้า (เป็นข้อตกลงที่บริษัทหลักทรัพย์ในฐานะผู้ประกอบธุรกิจเป็นผู้จัดทำขึ้น)</span></p>
                <div class="ps-3">
                    <ol class="ps-5">
                        <li>ขั้นตอนและวิธีการรับคำสั่งซื้อขายผลิตภัณฑ์ในตลาดทุนจากลูกค้า</li>
                        <li>ขอบเขตและเงื่อนไขในการให้บริการ รวมถึงสิทธิของลูกค้าในการใช้บริการ</li>
                        <li>ข้อมูลการแสดงตนว่าการให้บริการไม่มีลักษณะเป็นการจัดการกองทุนส่วนบุคคล</li>
                        <li>หน้าที่ในการเปิดเผยข้อมูลความเสี่ยงเกี่ยวกับการใช้บริการ (risk disclosure statement)</li>
                        <li>หน้าที่ในการเปิดเผยความขัดแย้งทางผลประโยชน์ (ถ้ามี)</li>
                        <li>ขั้นตอนการดำเนินการในกรณีที่เกิดการขาดทุนเกินกว่าอัตราขาดทุนสูงสุดที่ลูกค้ากำหนดโดยเฉพาะในกรณีที่ไม่สามารถติดต่อลูกค้าได้ (stop-loss limit)</li>
                        <li>เงื่อนไขการกำหนดอัตราหมุนเวียนการซื้อขายผลิตภัณฑ์ในตลาดทุน (turnover ratio) และ หน้าที่ในการเปิดเผยข้อมูลดังกล่าว</li>
                        <li>ขั้นตอนการดำเนินการในกรณีที่เกิดเหตุสุดวิสัยหรือเหตุจำเป็นที่ไม่สามารถให้บริการได้ เช่น ผู้แนะนำการลงทุนที่ลูกค้ามอบหมายเป็นการเฉพาะไม่สามารถปฏิบัติหน้าที่ได้ ในกรณีที่มีการเปลี่ยนแปลงข้อมูลอย่างมีนัยสำคัญ ผู้ประกอบธุรกิจต้องจัดให้มีการดำเนินการทบทวนข้อตกลงการให้บริการและปรับปรุงข้อมูลทันที</li>
                    </ol>
                </div>
                <h4 class="text-primary">2. เงื่อนไขในการรับและส่งคำสั่ง และระยะเวลาของการส่งคำสั่ง</h4>
                <div class="ps-3">
                    <ol class="ps-5">
                        <li>การกำหนดชื่อหลักทรัพย์/สัญญาซื้อขายล่วงหน้า และวงเงินให้ซื้อขาย มี 2 วิธีให้ลูกค้าเลือก</li>
                        <ol>
                            <li>กำหนดรายชื่อหลักทรัพย์/สัญญาซื้อขายล่วงหน้า และกำหนดวงเงิน แยกเป็นรายตัว เช่น กำหนดให้ซื้อขายเฉพาะหลักทรัพย์ A ในวงเงิน 100,000 บาท หรือ 1,000 หุ้น</li>
                            <li>กำหนดเป็นวงเงินลงทุนรวม โดยลูกค้าสามารถกำหนดชื่อหลักทรัพย์/สัญญาซื้อขายล่วงหน้าที่จะลงทุนในแต่ละประเภท ได้ไม่เกิน 10 รายชื่อเท่านั้น (ไม่เกิน 10 หลักทรัพย์ และ/หรือ ไม่เกิน 10 สัญญา)</li>
                        </ol>
                        <li>กำหนด stop-loss-limit โดยลูกค้ากำหนดทั้งอัตราขาดทุนสูงสุดรายตัว และอัตราขาดทุนสูงสุดของมูลค่าการลงทุนรวมทั้งหมด</li>
                        <li>กำหนดระยะเวลาในการปฏิบัติตามคำสั่งตามที่ลูกค้ากำหนด ต้องไม่เกิน 3 เดือน</li>
                    </ol>
                </div>
            </div>
        </div>
    </div>
</body>

</html>